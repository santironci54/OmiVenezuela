<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" lang="it" xml:lang="it">
<head><meta name="viewport" content="width=device-width, initial-scale=1.0"/>
  <title>LIBRO QUARTO</title>
  <meta http-equiv="Content-Type" content="text/html; charset=utf-8"/>
  <link rel="stylesheet" type="text/css" href="../Styles/stylesheet.css"/>
  <link rel="stylesheet" type="text/css" href="page_styles.css"/>
</head>

<body id="start">
  <p class="pT3but"><a href="index.html" class="butXL">Indice</a></p>

  <h1 id="toc_id_14">[LIBRO QUARTO] <sup><a id="back_note_1001" href="Note.html#note_1001" title="1001" class="noteref">1001</a></sup></h1>

  <p class="Verso"><i>Alzati, vieni, tu che mi sei vicina, mia bella, mia colomba, poiché, ecco, l’inverno è passato, la pioggia se n’è andata e si è allontanata per sé; in terra sono spuntati i fiori; è venuto il tempo della potatura,·si è udita nelle nostre terre la voce della tortora. Il fico ha messo i suoi germogli e le viti fiorite hanno diffuso il loro profumo </i>(2, 10-13)</p>

  <p class="normal">[Bae 223-241] Già sopra abbiamo esposto la trama dell’azione drammatica: ora vediamo come si debba interpretare ciò che il Verbo di Dio dice all’anima degna di sé e adatta a riceverlo, e ciò che Cristo dice alla chiesa. E ora in primo luogo il Verbo di Dio parli a questa anima bella e degna, alla quale egli si è mostrato ed ha fatto vedere l’entità della sua grandezza per mezzo dei sensi corporei, cioè per mezzo della lettura del testo sacro e dell’ascolto della dottrina, come attraverso una finestra. Così egli le parla sporgendosi dalla parte superiore della finestra, la invita ad uscire e, venuta ormai fuori dai sensi corporei, a cessare di essere nella carne, per sentirsi dire a ragione: <i>Ma voi non siete nella carne bensì nello spirito</i> <sup><a id="back_note_1002" href="Note.html#note_1002" title="1002" class="noteref">1002</a></sup>. Infatti non altrimenti il Verbo di Dio le potrebbe dire che gli è vicina, se essa non si unisse con lui e non diventasse con lui un solo spirito <sup><a id="back_note_1003" href="Note.html#note_1003" title="1003" class="noteref">1003</a></sup>; né la potrebbe definire bella, se non vedesse che la sua immagine si rinnova di giorno in giorno <sup><a id="back_note_1004" href="Note.html#note_1004" title="1004" class="noteref">1004</a></sup>; né le potrebbe dire: <i>Mia colomba</i>, se non la vedesse capace di ricevere lo Spirito Santo, che sotto forma di colomba discese sopra Gesù nel Giordano <sup><a id="back_note_1005" href="Note.html#note_1005" title="1005" class="noteref">1005</a></sup>. Infatti essa aveva concepito amore per il Verbo di Dio e desiderava arrivare a lui con celere volo dicendo: <i>Chi mi darà penne, come a una colomba, e volerò e riposerò?</i> <sup><a id="back_note_1006" href="Note.html#note_1006" title="1006" class="noteref">1006</a></sup>. Volerò coi sensi, volerò coi pensieri e riposerò allorché avrò compreso i tesori della sua sapienza e della sua scienza <sup><a id="back_note_1007" href="Note.html#note_1007" title="1007" class="noteref">1007</a></sup>.</p>

  <p class="normal">Credo infatti che, come coloro che ricevono la morte di Cristo e mortificano le loro membra sulla terra <sup><a id="back_note_1008" href="Note.html#note_1008" title="1008" class="noteref">1008</a></sup> diventano partecipi di una morte simile alla sua <sup><a id="back_note_1009" href="Note.html#note_1009" title="1009" class="noteref">1009</a></sup>, così anche coloro che accolgono la virtù dello Spirito Santo e sono santificati da lui e sono colmati dai suoi doni, poiché quello è apparso in aspetto di colomba <sup><a id="back_note_1010" href="Note.html#note_1010" title="1010" class="noteref">1010</a></sup>, anch’essi diventano colombe, per volare dai luoghi corporei e terreni a quelli celesti, sollevati dalle penne dello Spirito Santo. Di seguito è indicato il tempo opportuno in cui ciò possa verificarsi: Perché, ecco, l’inverno è passato, la pioggia se n’è andata <sup><a id="back_note_1011" href="Note.html#note_1011" title="1011" class="noteref">1011</a></sup>. Infatti l’anima non si unisce col Verbo di Dio se prima non si saranno allontanati da lei ogni inverno di turbamenti e ogni tempesta di vizi, si che essa non ondeggi più e non sia trascinata qua e là da ogni vento di dottrina <sup><a id="back_note_1012" href="Note.html#note_1012" title="1012" class="noteref">1012</a></sup>. Quando tutti questi turbamenti si saranno allontanati dall’anima e da lei sarà fuggita la tempesta dei desideri, allora cominceranno a fiorire in lei i fiori delle virtù. Allora verrà per lei anche il tempo della potatura, e se qualcosa di superfluo e inutile sarà rimasto nei suoi sensi e nei suoi pensieri, sarà tagliato via, ed essa sarà ridotta alle gemme della comprensione spirituale. Allora sentirà anche la voce della tortora, cioè di quella sapienza di cui il dispensatore della parola parla fra i perfetti, della sapienza più profonda di Dio, ch’è nascosta nel mistero <sup><a id="back_note_1013" href="Note.html#note_1013" title="1013" class="noteref">1013</a></sup>: questo indica la menzione della tortora. Infatti questo uccello trascorre la vita in luoghi nascosti e lontani dalla folla, e ama o i deserti montani o i recessi boschivi, sempre lontano dalla folla ed estraneo alla gente.</p>

  <p class="normal">Ma che cos’altro è che si addica a tale congiuntura di tempo favorevole e ameno? <i>Il fico ha messo fuori i suoi germogli</i> <sup><a id="back_note_1014" href="Note.html#note_1014" title="1014" class="noteref">1014</a></sup>. Certo non ancora proprio i frutti dello spirito, che sono amore letizia pace, ecc. <sup><a id="back_note_1015" href="Note.html#note_1015" title="1015" class="noteref">1015</a></sup>, ma tuttavia già i germogli di tali frutti ha cominciato a metter fuori lo spirito dell’uomo, che in lui è allegoricamente designato come fico. Infatti generalmente nella chiesa i diversi alberi significano le singole anime dei credenti, delle quali si dice: <i>Ogni albero che non ha piantato il Padre mio celeste, sarà sradicato</i> <sup><a id="back_note_1016" href="Note.html#note_1016" title="1016" class="noteref">1016</a></sup>; e Paolo, che si dice aiutante di Dio nell’agricoltura di Dio <sup><a id="back_note_1017" href="Note.html#note_1017" title="1017" class="noteref">1017</a></sup>, dice: <i>Io ho piantato, Apollo ha irrigato</i> <sup><a id="back_note_1018" href="Note.html#note_1018" title="1018" class="noteref">1018</a></sup>; e il Signore nel Vangelo: <i>Rendete un albero buono e il suo frutto sarà buono <sup><a id="back_note_1019" href="Note.html#note_1019" title="1019" class="noteref">1019</a></sup></i>. E come nella chiesa i singoli credenti sono rappresentati da diversi alberi, così anche in ogni singola anima le diverse facoltà e capacità sono rappresentate dai diversi alberi. Perciò nell’anima è il fico, che mette fuori i germogli; è anche la vite che fiorisce e diffonde il suo profumo. Il Padre, agricoltore celeste, pota i tralci di questa vite <sup><a id="back_note_1020" href="Note.html#note_1020" title="1020" class="noteref">1020</a></sup> perché portino molto frutto. Ma prima questa vite allieta l’odorato con la dolcezza del profumo che emana dal fiore, secondo colui che diceva: <i>Poiché siamo buon odore di Cristo in ogni luogo</i> <sup><a id="back_note_1021" href="Note.html#note_1021" title="1021" class="noteref">1021</a></sup>.</p>

  <p class="normal">Vedendo tali inizi di virtù nell’anima il Verbo di Dio la chiama a sé, perché si affretti ed esca e, gettando tutto ciò ch’è corporeo, venga a lui e diventi partecipe della sua perfezione. Perciò, quasi che essa giaccia a terra fra le realtà corporee, prima le dice: <i>Alzati</i> <sup><a id="back_note_1022" href="Note.html#note_1022" title="1022" class="noteref">1022</a></sup>; e quasi che essa abbia subito ubbidito a lui che la chiama, la loda: <i>Tu che mi sei vicina, mia colomba</i> <sup><a id="back_note_1023" href="Note.html#note_1023" title="1023" class="noteref">1023</a></sup>. Dopo, perché essa non tema i turbini delle tentazioni, le annuncia che l’inverno si è allontanato e la pioggia è passata e se n’è andata. Bene egli ha indicato la natura dei vizi e dei peccati adoperando una sola stupenda parola, quando dice che tale inverno e le piogge, che derivano dal peccato e dalla tempesta dei vizi, se ne sono andati, indicando così che i peccati non hanno alcuna sostanza. Infatti i vizi che vanno via dall’uomo non si riuniscono in qualche altra sostanza, ma se ne vanno e dissolti in se stessi svaniscono e si riducono a nulla <sup><a id="back_note_1024" href="Note.html#note_1024" title="1024" class="noteref">1024</a></sup>. Perciò ha detto: <i>Poiché è andata via la pioggia</i> <sup><a id="back_note_1025" href="Note.html#note_1025" title="1025" class="noteref">1025</a></sup>. Così si fa tranquillità nell’anima quando le appare il Verbo di Dio e va via il peccato; e finalmente, quando la vigna sarà in fiore, cominceranno a germogliare le virtù e gli arbusti dei buoni frutti.</p>

  <p class="normal">In secondo luogo Cristo rivolge queste parole alla chiesa e nel giro dell’anno racchiude tutta l’estensione del tempo presente. Come inverno indica il tempo in cui la grandine e i turbini e le altre percosse delle dieci piaghe flagellavano gli Egiziani <sup><a id="back_note_1026" href="Note.html#note_1026" title="1026" class="noteref">1026</a></sup>, ovvero quando Israele sosteneva diverse guerre o anche quando resistette al cospetto dello stesso Salvatore e travolto dal turbine dell’incredulità fu sommerso nel naufragio della fede.</p>

  <p class="normal">E allorché a causa del loro peccato è venuta la salvezza per i pagani <sup><a id="back_note_1027" href="Note.html#note_1027" title="1027" class="noteref">1027</a></sup>, egli ora chiama a sé questa chiesa e le dice: <i>Alzati e vieni</i> <sup><a id="back_note_1028" href="Note.html#note_1028" title="1028" class="noteref">1028</a></sup> a me, perché ormai è passato l’inverno che ha sommerso gl’increduli e tratteneva voi nell’ignoranza. Anche la pioggia è passata: cioè, non ordinerò più alle nubi, vale a dire ai profeti <sup><a id="back_note_1029" href="Note.html#note_1029" title="1029" class="noteref">1029</a></sup>, di far piovere la pioggia della parola sulle terre; ma la stessa voce della tortora, cioè la stessa sapienza di Dio, parlerà sulla terra e dirà: Ecco, io che parlavo, sono presente <sup><a id="back_note_1030" href="Note.html#note_1030" title="1030" class="noteref">1030</a></sup>. così sono apparsi in terra i fiori dei popoli credenti e delle chiese sorgenti. Ma è venuto anche il tempo della potatura per mezzo della fede nella mia passione e nella mia resurrezione. Infatti sono tagliati e tolti via dagli uomini i peccati, allorché nel battesimo è concessa la remissione dei peccati. E la voce della tortora non si ode più per mezzo dei profeti, ma è proprio quella della sapienza di Dio. Il fico germoglia: questo può intendersi o dei frutti dello Spirito Santo che ora per la prima volta si manifestano e si fanno vedere alla chiesa, ovvero anche della lettera della legge, che prima della venuta di Cristo era chiusa e costretta dal rivestimento della comprensione carnale. Grazie alla venuta e alla presenza di Cristo da lei è spuntato il germoglio della comprensione spirituale ed è apparso il significato verde e vitale che in quella era tenuto coperto, si che la chiesa, che era tenuta nascosta da Cristo nel fico, cioè nella legge, non appare arida e non segue la lettera che uccide ma lo spirito che dà la vita <sup><a id="back_note_1031" href="Note.html#note_1031" title="1031" class="noteref">1031</a></sup>.</p>

  <p class="normal">Le viti fioriscono e diffondono il loro odore. Come viti fiorenti e vigne indichiamo le diverse chiese che sono sulla terra: <i>Infatti la vigna del Signore Sabaoth è la casa d’Israele e l’uomo di Giuda la nuova amata</i> <sup><a id="back_note_1032" href="Note.html#note_1032" title="1032" class="noteref">1032</a></sup>. Appena queste vigne si accostano alla fede, fioriscono; e quando si adornano della dolcezza delle opere pie, diffondono il loro odore. Ritengo che non senza ragione non sia stato detto: <i>Hanno diffuso</i> l’odore, bensì <i>il loro odore</i> <sup><a id="back_note_1033" href="Note.html#note_1033" title="1033" class="noteref">1033</a></sup>, per rilevare che in ogni anima è capacità di potere e libertà di volere, con cui può esser fatto tutto ciò ch’è buono <sup><a id="back_note_1034" href="Note.html#note_1034" title="1034" class="noteref">1034</a></sup>. Ma poiché questo bene di natura è stato tratto in fallo dall’occasione del peccato ed è stato deviato verso l’ignavia e la malvagità, allorché esso viene ristabilito per mezzo della grazia e reintegrato per mezzo della dottrina del Verbo di Dio, diffonde l’odore, quello per certo per cui all’inizio Dio creatore lo aveva reso odoroso ma che la colpa del peccato aveva tolto via. Viti e vigne possono intendersi anche le potenze celesti e angeliche che elargiscono agli uomini il loro odore, cioè il bene della dottrina e dell’istruzione con cui istruiscono le anime finché queste giungano a perfezione e diventino capaci di ricevere Dio. In proposito l’apostolo scrive agli Ebrei: <i>Non sono forse tutti spiriti incaricati di un servizio, mandati a prestare la loro opera per coloro che ricevono l’eredità della salvezza?</i> <sup><a id="back_note_1035" href="Note.html#note_1035" title="1035" class="noteref">1035</a></sup>. Perciò gli uomini da costoro ricevono, per così dire, il primo fiore e l’odore dei beni, ma sperano i veri e propri frutti della vite da colui che ha detto: <i>Non berrò dal frutto di questa vite, finché berrò il vino nuovo con voi nel regno del Padre mio</i> <sup><a id="back_note_1036" href="Note.html#note_1036" title="1036" class="noteref">1036</a></sup>. Perciò da lui dobbiamo sperare i frutti perfetti, ma gl’inizi e, per così dire, il profumo del progresso può esser dato dalle potenze celesti o anche per mezzo di coloro che — come sopra ho notato — dicevano: <i>Siamo buon odore di Cristo in ogni luogo</i> <sup><a id="back_note_1037" href="Note.html#note_1037" title="1037" class="noteref">1037</a></sup>.</p>

  <p class="normal">Possiamo interpretare anche in altro modo questo passo e dire che quasi una profezia sembra essere stata fatta alla chiesa, per cui essa è chiamata alle future promesse, e quasi dopo la fine del mondo, allorché sarà giunto il tempo della resurrezione, le vien detto: <i>Alzati</i> <sup><a id="back_note_1038" href="Note.html#note_1038" title="1038" class="noteref">1038</a></sup>. Poiché questa parola ora indica l’effetto della resurrezione, come se in tal modo la chiesa sia diventata più luminosa e splendente, viene invitata al regno e le vien detto: <i>Vieni, tu che mi sei vicina, mia bella, mia colomba, poiché l’inverno è passato</i> <sup><a id="back_note_1039" href="Note.html#note_1039" title="1039" class="noteref">1039</a></sup>, dove con inverno il testo indica certamente le tempeste e i turbini di questa vita, che agitano gli uomini con la violenza delle tentazioni. È passato questo inverno con le piogge e se n’è andato per sé: per sé infatti ognuno fa in questa vita tutto ciò che fa. I fiori sono spuntati a terra significano l’inizio delle future promesse; e tempo della potatura intendi la scure posta alla radice dell’albero alla fine del mondo, per tagliare ogni albero che non dà buon frutto <sup><a id="back_note_1040" href="Note.html#note_1040" title="1040" class="noteref">1040</a></sup>. Voce della tortora, che si ascolta in quella terra promessa che erediteranno i mansueti <sup><a id="back_note_1041" href="Note.html#note_1041" title="1041" class="noteref">1041</a></sup>, intendi la persona di Cristo che insegna faccia a faccia e non più come attraverso uno specchio e per enigmi <sup><a id="back_note_1042" href="Note.html#note_1042" title="1042" class="noteref">1042</a></sup>. Fico che mette fuori i suoi germogli s’intenda il frutto di tutta la riunione dei giusti. E infine le sante e beate potenze angeliche, alle quali dopo la resurrezione si uniranno tutti gli eletti e i beati che saranno come gli angeli di Dio <sup><a id="back_note_1043" href="Note.html#note_1043" title="1043" class="noteref">1043</a></sup>, sono le viti fiorenti e le vigne che distribuiscono ad ogni anima il loro odore e la grazia: quella grazia che l’anima prima ha ricevuto dal Signore e che ora ha ristabilito dopo averla perduta; e con la dolcezza dell’odore celeste (gli angeli) allontanano il fetore della mortalità e della corruzione finalmente rigettato da quelle anime.</p>

  <p class="Verso"><i>Alzati e vieni, tu che mi sei vicina, mia bella, mia colomba; al riparo della roccia presso l’antemurale mostrami il tuo volto e fammi ascoltare la tua voce, perché la tua voce è dolce e il tuo volto bello </i>(2, 13-14)</p>

  <p class="normal">Secondo la trama dell’azione, lo sposo che era venuto dalla sposa salendo sui monti e saltando sui colli, scorgendola e guardandola attraverso le finestre, per la seconda volta le dice: <i>Alzati, vieni, tu che mi sei vicina, mia bella, mia colomba</i> <sup><a id="back_note_1044" href="Note.html#note_1044" title="1044" class="noteref">1044</a></sup>. Ora però aggiunge anche l’indicazione del luogo al quale essa deve venire e che è al riparo e al coperto della roccia. Immaginiamo tale luogo non tanto presso il muro quanto presso un antemurale. Così definiamo un altro muro che viene costruito al di fuori dei muri che circondano la città, si che ci sia un muro avanti a un altro muro. Allora, quasi che per rispetto la sposa si sia coperta e velata, lo sposo le chiede che, venuta al luogo che sopra ha indicato, poiché questo è appartato, essa si tolga il velo e gli mostri il volto. E poiché la sposa tace per il molto rispetto, lo sposo desidera finalmente ascoltare anche la sua voce e dilettarsi delle sue parole: perciò le chiede di fargli ascoltare la sua voce.</p>

  <p class="normal">Sembra tuttavia che né il volto di lei né la voce gli siano completamente sconosciuti, ma piuttosto ch’è passato un po’ di tempo durante il quale egli non ha visto il volto di lei né udita la sua voce. Questa la trama dell’azione. Ad essa aggiungiamo anche che siamo nel tempo di primavera, allorché i fiori spuntano in terra, risuona la voce della tortora e gli alberi hanno messo fuori i loro germogli. Perciò a tempo opportuno lo sposo invita ad uscire la sposa, che senza dubbio durante l’inverno era rimasta nel chiuso della casa. Ma non mi sembra che queste osservazioni apportino qualche utilità ai lettori per quanto attiene al significato letterale del passo, e neppure che conservino l’ordine e il concatenamento della narrazione, quali invece troviamo in altre storie della Scrittura <sup><a id="back_note_1045" href="Note.html#note_1045" title="1045" class="noteref">1045</a></sup>. Perciò è necessario trasferire tutto il passo all’interpretazione spirituale.</p>

  <p class="normal">Per prima cosa intendi l’inverno dell’anima quando essa è ancora sbattuta dalle onde delle passioni ed è percossa dalle tempeste dei vizi e dai violenti soffi degli spiriti maligni. In tal frangente il Verbo di Dio l’esorta a non uscire fuori ma a raccogliersi tutta in se stessa, a fortificarsi da ogni parte e a proteggersi contro i dannosi soffi degli spiriti maligni. Allora non spuntano in lei fiori di studi nelle sacre lettere né risuonano ad opera della voce della tortora i segreti e nascosti misteri di più profonda sapienza. Neppure il suo odorato accoglie alcunché di gradito dai fiori della vigna né la sua vista si diletta dei germogli del fico, ma nelle tempeste delle tentazioni le basta rimanere sicura e protetta dalla caduta nel peccato. Se le sarà riuscito di rimanere senza danno, per lei è passato l’inverno ed è giunta la primavera.</p>

  <p class="normal">Infatti per lei è primavera quando è concesso riposo all’anima e tranquillità alla mente. Allora viene a lei il Verbo di Dio, allora la chiama a sé e l’esorta ad uscire non solo fuori dalla casa ma fuori dalla città, cioè a liberarsi non solo dei vizi della carne ma anche di tutto ciò che di visibile e corporeo è contenuto nel mondo. Infatti sopra abbiamo dimostrato che il mondo simbolicamente è indicato dalla città. Perciò l’anima è chiamata fuori dal muro ed è condotta fino all’antemurale, allorché getta via e abbandona le cose che si vedono e sono effimere e si dirige a quelle che non si vedono e sono eterne <sup><a id="back_note_1046" href="Note.html#note_1046" title="1046" class="noteref">1046</a></sup>. Le viene indicato che questo cammino deve essere percorso al riparo della roccia e non all’aria aperta: lo percorre al riparo della roccia per non trovarsi sotto i raggi del sole e non diventare di nuovo scura, si da dire: <i>Il sole mi ha disprezzato</i> <sup><a id="back_note_1047" href="Note.html#note_1047" title="1047" class="noteref">1047</a></sup>. Non vuole che il suo riparo sia di fronde o di panni o di pelli, ma vuole che sia di roccia, cioè la ferma e solida dottrina di Cristo. Infatti Paolo afferma che Cristo è roccia, dicendo: <i>E la roccia era Cristo</i> <sup><a id="back_note_1048" href="Note.html#note_1048" title="1048" class="noteref">1048</a></sup>. Perciò se·l’anima viene protetta e riparata dalla dottrina e dalla fede di Cristo, stando al sicuro può arrivare al luogo segreto uve potrà contemplare a volto scoperto la gloria di Dio <sup><a id="back_note_1049" href="Note.html#note_1049" title="1049" class="noteref">1049</a></sup>.</p>

  <p class="normal">Ben a ragione questo riparo di roccia è ritenuto sicuro, perché ancora Salomone dice nei <i>Proverbi</i> che non si possono cogliere le tracce del serpente sulla roccia. Dice così: <i>Son tre cose che mi è impossibile comprendere e una quarta che non conosco: la via dell’aquila che vola, la via del serpente sulla roccia, la via della nave nel mare e la via dell’uomo in gioventù</i> <sup><a id="back_note_1050" href="Note.html#note_1050" title="1050" class="noteref">1050</a></sup>. Infatti le tracce del serpente, ch’è il diavolo, cioè i segni del peccato, non si possono trovare su questa roccia ch’è Cristo, poiché egli è il solo che non ha commesso peccato <sup><a id="back_note_1051" href="Note.html#note_1051" title="1051" class="noteref">1051</a></sup>. Stando al riparo di questa roccia l’anima arriva sicura all’antemurale, cioè alla contemplazione delle realtà incorporee ed eterne. Della stessa roccia con altra espressione Davide nel <i>XVII salmo</i> dice: <i>Ha stabilito sopra la roccia i miei piedi e ha diretto le mie vie</i> <sup><a id="back_note_1052" href="Note.html#note_1052" title="1052" class="noteref">1052</a></sup>. Non ti meravigliare se questa pietra in Davide è fondamento e guida dell’anima, per cui essa si dirige a Dio, e invece in Salomone è riparo dell’anima che tende ai mistici segreti della sapienza: infatti lo stesso Cristo ora è detto via <sup><a id="back_note_1053" href="Note.html#note_1053" title="1053" class="noteref">1053</a></sup>, per la quale vanno i credenti, ora anche precursore, come dice Paolo: <i>Dove precursore per noi è entrato Gesù</i> <sup><a id="back_note_1054" href="Note.html#note_1054" title="1054" class="noteref">1054</a></sup>. Dello stesso genere è anche ciò che Dio dice a Mosè: <i>Ecco, ti ho posto al foro della roccia, e vedrai le mie parti inferiori</i> <sup><a id="back_note_1055" href="Note.html#note_1055" title="1055" class="noteref">1055</a></sup>. Perciò questa roccia, ch’è Cristo, non è compatta da ogni parte, ma ha dei fori. E foro della pietra è colui che rivela e fa conoscere agli uomini Dio: infatti <i>nessuno conosce il Padre se non il Figlio</i> <sup><a id="back_note_1056" href="Note.html#note_1056" title="1056" class="noteref">1056</a></sup>. Perciò nessuno vede le parti inferiori di Dio, cioè ciò che avverrà negli ultimi tempi, se non sta al foro della roccia, cioè quando apprenderà queste cose per rivelazione di Cristo.</p>

  <p class="normal">Perciò il Verbo di Dio invita l’anima, che qui al riparo della roccia gli si è fatta vicina, all’antemurale, cioè a contemplare le cose che non si vedono e sono eterne <sup><a id="back_note_1057" href="Note.html#note_1057" title="1057" class="noteref">1057</a></sup>, e lì le dice: <i>Mostrami il tuo volto</i> <sup><a id="back_note_1058" href="Note.html#note_1058" title="1058" class="noteref">1058</a></sup>, certo per vedere se nulla sia restato sul suo volto del vecchio velo e perciò essa possa con intrepido sguardo contemplare la gloria di Dio <sup><a id="back_note_1059" href="Note.html#note_1059" title="1059" class="noteref">1059</a></sup>. Allora anch’essa potrà dire: <i>Abbiamo visto la sua gloria, la gloria come dell’unigenito dal Padre, pienezza di grazia e verità</i> <sup><a id="back_note_1060" href="Note.html#note_1060" title="1060" class="noteref">1060</a></sup>. E quando essa sarà degna che di lei si possa dire ciò che si è detto anche di Mosè, che Mosè parlava e Dio gli rispondeva <sup><a id="back_note_1061" href="Note.html#note_1061" title="1061" class="noteref">1061</a></sup>, allora in lei si realizzeranno le parole: <i>Fammi ascoltare la tua voce</i> <sup><a id="back_note_1062" href="Note.html#note_1062" title="1062" class="noteref">1062</a></sup>. Grande si rivela la sua lode là dove è detto: <i>La tua voce è dolce</i> <sup><a id="back_note_1063" href="Note.html#note_1063" title="1063" class="noteref">1063</a></sup>, se anche Davide, il sapientissimo profeta, diceva: <i>Gli sia dolce il mio parlare</i> <sup><a id="back_note_1064" href="Note.html#note_1064" title="1064" class="noteref">1064</a></sup>. La voce dell’anima è dolce allorché essa parla la parola di Dio, tratta della fede e della dottrina di verità e spiega i disegni di Dio e i suoi giudizi. Se invece escono dalla sua bocca sciocchezze scurrilità vanità o parole inutili, di cui dovrà rendere ragione nel giorno del giudizio <sup><a id="back_note_1065" href="Note.html#note_1065" title="1065" class="noteref">1065</a></sup>, allora la sua voce è amara e sgradevole. Da tale voce Cristo distoglie il suo orecchio. Perciò ogni anima perfetta pone una custodia alla sua bocca e una chiusura di discrezione alle sue labbra <sup><a id="back_note_1066" href="Note.html#note_1066" title="1066" class="noteref">1066</a></sup>, per profferire sempre parole tali che, condite con sale, riescano gradevoli a chi ascolta <sup><a id="back_note_1067" href="Note.html#note_1067" title="1067" class="noteref">1067</a></sup>; così il Verbo di Dio può dire di lei: <i>Perché la tua voce è dolce</i> <sup><a id="back_note_1068" href="Note.html#note_1068" title="1068" class="noteref">1068</a></sup>.</p>

  <p class="normal">Dice anche: <i>e bello il tuo volto</i> <sup><a id="back_note_1069" href="Note.html#note_1069" title="1069" class="noteref">1069</a></sup>. S e pensi a quel volto.di cui Paolo dice: <i>Noi tutti poi a volto scoperto</i> <sup><a id="back_note_1070" href="Note.html#note_1070" title="1070" class="noteref">1070</a></sup>, e ancora: <i>Allora faccia a faccia</i> <sup><a id="back_note_1071" href="Note.html#note_1071" title="1071" class="noteref">1071</a></sup>, allora capirai quale sia il volto dell’anima che viene lodato dal Verbo di Dio e vien detto bello. Quello senza dubbio che ogni giorno si rinnova ad immagine di colui che l’ha creato <sup><a id="back_note_1072" href="Note.html#note_1072" title="1072" class="noteref">1072</a></sup>, che non ha in sé macchia o ruga o alcunché di tal genere, ma è santo ed immacolato, quale Cristo ha presentato a sé la chiesa <sup><a id="back_note_1073" href="Note.html#note_1073" title="1073" class="noteref">1073</a></sup>, cioè le anime che sono venute alla perfezione, che tutte insieme formano il corpo della chiesa. Tale corpo sembrerà bello ed elegante se le anime, che lo compongono, rimarranno in ogni grazia di perfezione. Infatti, come l’anima adirata rende il volto del corpo turbato e torvo, e invece quando si trova in stato di tranquillità e di pace rende lo sguardo pacifico e mite, così anche il volto della chiesa in relazione alle attitudini e ai sentimenti dei credenti viene definito grazioso o brutto, secondo quanto leggiamo scritto: <i>Nei buoni indizi del cuore è il volto gioioso</i> <sup><a id="back_note_1074" href="Note.html#note_1074" title="1074" class="noteref">1074</a></sup>, e altrove: <i>Ridente è il volto del cuore lieto, invece è mesto se il cuore si trova in tristezza</i> <sup><a id="back_note_1075" href="Note.html#note_1075" title="1075" class="noteref">1075</a></sup>. Perciò il cuore è lieto quando ha in sé lo spirito di Dio, il cui primo frutto è l’amore e il secondo la gioia <sup><a id="back_note_1076" href="Note.html#note_1076" title="1076" class="noteref">1076</a></sup>. Di qui credo che alcuni sapienti del mondo hanno tratto la sentenza che dice che solo il sapiente è bello, e che invece tutti i malvagi sono brutti <sup><a id="back_note_1077" href="Note.html#note_1077" title="1077" class="noteref">1077</a></sup>.</p>

  <p class="normal">Resta da dire qualcosa di più evidente sull’antemurale. Questo, come abbiamo detto sopra, indica che è un muro avanti a un altro muro, come anche Isaia definisce: <i>Porrò un muro e intorno un muro</i> <sup><a id="back_note_1078" href="Note.html#note_1078" title="1078" class="noteref">1078</a></sup>. Il muro è protezione della città, e l’altro muro davanti e intorno al muro rappresenta difesa più grande e forte. Questo dimostra che il Verbo di Dio, che chiama l’anima e la conduce fuori dalle occupazioni corporali e dai sensi corporei, desidera istruirla sui misteri della vita futura e di qui procurarle difese: così, circondata e protetta dalla speranza dei beni futuri in nessun modo potrà esser vinta dalle lusinghe e prostrata dalle tribolazioni.</p>

  <p class="normal">Vediamo ora come sian dette queste parole da Cristo alla chiesa che gli è vicina ed è bella, bella per nessun altro se non per lui solo: questo infatti significano le parole: <i>Mia bella</i> <sup><a id="back_note_1079" href="Note.html#note_1079" title="1079" class="noteref">1079</a></sup>. Costei Cristo risveglia e a lei annunzia il vangelo di resurrezione, perciò le dice: <i>Alzati, vieni, tu che mi sei vicina, mia bella</i> <sup><a id="back_note_1080" href="Note.html#note_1080" title="1080" class="noteref">1080</a></sup>. Le ha dato anche penne di colomba dopo che ha riposato in mezzo alle terre tratte a sorte <sup><a id="back_note_1081" href="Note.html#note_1081" title="1081" class="noteref">1081</a></sup>. Infatti la chiesa è stata chiamata in mezzo, fra le due chiamate d’Israele, poiché prima è stato chiamato Israele; ma dopo che quello inciampò e cadde, fu chiamata la chiesa dei pagani; alla fine, allorché sarà entrata la totalità dei pagani, allora di nuovo tutto Israele sarà chiamato e sarà tratto alla salvezza <sup><a id="back_note_1082" href="Note.html#note_1082" title="1082" class="noteref">1082</a></sup>. In mezzo a queste due chiamate dorme la chiesa e per questo egli le ha dato penne argentate di colomba <sup><a id="back_note_1083" href="Note.html#note_1083" title="1083" class="noteref">1083</a></sup>, che significano penne razionali dei doni dello Spirito Santo. <i>E le sue parti posteriori nel verdeggiare dell’oro</i> (come leggono alcuni, o secondo altri esemplari: <i>nel pallore dell’oro</i>) <sup><a id="back_note_1084" href="Note.html#note_1084" title="1084" class="noteref">1084</a></sup>: questo passo può indicare che la seconda chiamata che l’apostolo dice che ci sarà per Israele, non sarà nell’osservanza della legge ma nella preziosità della fede. Infatti la fede rigogliosa di virtù ha la figura dell’oro verdeggiante. Si può anche dire che la chiesa dorme (o riposa) in mezzo alle terre tratte a sorte, cioè in mezzo ai due testamenti: le penne argentate indicano il significato delle legge, invece l’oro che sta nelle parti posteriori simboleggia il Vangelo.</p>

  <p class="normal">A questa chiesa Cristo dice: Vieni tu, mia colomba, vieni al riparo della roccia, insegnandole a venire coperta, per non subir danno dalle tentazioni che l’assalgono; a procedere coperta sotto l’ombra della roccia, dicendo: Spirito del nostro volto Cristo Signore, cui abbiamo detto: Alla sua ombra vivremo fra i pagani <sup><a id="back_note_1085" href="Note.html#note_1085" title="1085" class="noteref">1085</a></sup>. così procede coperta e riparata, perché deve avere sul capo <i>un segno di soggezione a causa degli angeli</i> <sup><a id="back_note_1086" href="Note.html#note_1086" title="1086" class="noteref">1086</a></sup>. Quando poi sarà arrivata all’antemurale, cioè alla condizione della vita futura <sup><a id="back_note_1087" href="Note.html#note_1087" title="1087" class="noteref">1087</a></sup>, allora egli le dice: <i>Mostrami il tuo volto e fammi ascoltare la tua voce, perché la tua voce è dolce</i> <sup><a id="back_note_1088" href="Note.html#note_1088" title="1088" class="noteref">1088</a></sup>. Vuole ascoltare la voce della sua chiesa, perché se uno gli avrà reso testimonianza al cospetto degli uomini, anche lui renderà a questo testimonianza al cospetto del Padre suo ch’è nei cieli <sup><a id="back_note_1089" href="Note.html#note_1089" title="1089" class="noteref">1089</a></sup>. <i>Perché la tua voce è dolce</i> <sup><a id="back_note_1090" href="Note.html#note_1090" title="1090" class="noteref">1090</a></sup>.Chi non riconosce ch’è dolce la voce della chiesa cattolica che confessa la vera fede, e che invece è amara e sgradevole la voce degli eretici che non profferiscono dottrine di verità ma bestemmie all’indirizzo di Dio e iniquità all’indirizzo dell’Altissimo <sup><a id="back_note_1091" href="Note.html#note_1091" title="1091" class="noteref">1091</a></sup>? così anche è bello il volto della chiesa, e invece brutto e turpe quello degli eretici, a patto che ci sia qualcuno che abbia imparato bene a riconoscere la bellezza del volto, cioè se è qualche spirituale che sa esaminare bene tutto <sup><a id="back_note_1092" href="Note.html#note_1092" title="1092" class="noteref">1092</a></sup>. Infatti presso gli uomini ignoranti e animali sembrano più belli i sofismi menzogneri che le dottrine veritiere.</p>

  <p class="normal">Riguardo all’antemurale possiamo ancora aggiungere che esso può simboleggiare il seno del Padre, stando nel quale il Figlio unigenito fa conoscere ogni cosa e rivela alla sua chiesa tutto ciò ch’è contenuto in questo seno segreto e nascosto. Per cui uno da lui istruito diceva: <i>Nessuno mai ha visto Dio: il Figlio unigenito, che è nel seno del Padre, egli l’ha rivelato</i> <sup><a id="back_note_1093" href="Note.html#note_1093" title="1093" class="noteref">1093</a></sup>.</p>

  <p class="normal">Lì perciò Cristo invita la sua chiesa per rivelarle tutto ciò che sta nel Padre e dirle: <i>Poiché vi ho fatto conoscere tutto ciò che ho udito dal Padre mio</i> <sup><a id="back_note_1094" href="Note.html#note_1094" title="1094" class="noteref">1094</a></sup>, e ancora: <i>Padre, voglio che dove sono io, anche questi siano con me</i> <sup><a id="back_note_1095" href="Note.html#note_1095" title="1095" class="noteref">1095</a></sup>.</p>

  <p class="Verso"><i>Prendeteci le piccole volpi che distruggono le vigne; e le nostre vigne fioriranno </i>(2, 15)</p>

  <p class="normal">Secondo la trama dell’azione c’è stato cambiamento di personaggio: infatti lo sposo non parla più alla sposa ma ai compagni e dice loro di prendere le piccole volpi che insidiano le vigne quando queste mettono fuori i primi germogli, e non permettono che questi diventino fiori. Perciò ordina di prenderle, provvedendo all’integrità e all’utilità delle vigne.</p>

  <p class="normal">Ma anche questo passo va spiegato secondo l’interpretazione spirituale. Se riferiamo il passo all’anima che si unisce col Verbo di Dio, ritengo che come volpi si debbano interpretare le potenze avverse e i demoni malvagi che con cattivi pensieri ed erronee interpretazioni distruggono nell’anima il fiore delle virtù e abbattono il frutto della fede. Perciò, per promessa del Verbo di Dio ch’è il signore delle potenze <sup><a id="back_note_1096" href="Note.html#note_1096" title="1096" class="noteref">1096</a></sup>, gli angeli buoni, che sono inviati a prestare servizio per coloro che ricevono l’eredità della salvezza <sup><a id="back_note_1097" href="Note.html#note_1097" title="1097" class="noteref">1097</a></sup>, ricevono l’ordine di catturare in ogni anima tali pensieri immessi dai demoni, si che, scacciatili via, le anime possano produrre frutto di virtù. Essi catturano nell’uomo i pensieri cattivi quando suggeriscono alla mente che questi non provengono da Dio ma dal maligno, e danno all’anima la capacità di distinguere fra gli spiriti <sup><a id="back_note_1098" href="Note.html#note_1098" title="1098" class="noteref">1098</a></sup>, per comprendere quale sia il pensiero secondo Dio e quello che invece deriva dal diavolo. Perché tu sappia che ci son pensieri che il diavolo immette nel cuore degli uomini, osserva ciò ch’è scritto nel Vangelo: <i>Avendo il diavolo immesso nella mente di Giuda Iscariota il pensiero di tradirlo</i> <sup><a id="back_note_1099" href="Note.html#note_1099" title="1099" class="noteref">1099</a></sup>. Ci sono quindi pensieri di tal genere che i demoni immettono nel cuore degli uomini. Ma poiché non manca la divina provvidenza, affinché non succeda che per vessazioni di tal genere venga turbata la libertà del volere e non risulti giusta la causa del giudizio, agli angeli buoni e alle potenze amiche degli uomini viene affidata l’incombenza di aiutare opportunamente l’anima che gli ingannatori, a guisa di volpi, avranno cominciato ad assalire. Perciò vien detto: <i>Prendeteci le piccoli volpi</i> <sup><a id="back_note_1100" href="Note.html#note_1100" title="1100" class="noteref">1100</a></sup>.</p>

  <p class="normal">A ragione lo sposo comanda di prenderle e catturarle quando sono ancora piccole. Infatti, finché il cattivo pensiero è agl’inizi, può facilmente essere scacciato dal cuore. Se invece si ripete più volte e resta a lungo, certamente porta l’anima al consenso; e quando il consenso si è radicato nel cuore dell’uomo, è inevitabile che esso tenda alla effettuazione del peccato. Perciò, fin tanto che il pensiero è agli inizi ed è piccolo, esso dev’essere catturato e scacciato via, per evitare che, una volta cresciuto e rafforzato, non possa più essere scacciato. Infatti anche per Giuda ci fu l’inizio del male a causa dell’amore per il denaro e questo fu per lui la piccola volpe. Il Signore, vedendo che tale sentimento danneggiava l’anima di Giuda, quasi vigna fiorente, volendolo catturare e cacciar via, affidò a quello la borsa del denaro <sup><a id="back_note_1101" href="Note.html#note_1101" title="1101" class="noteref">1101</a></sup>, affinché possedendo ciò che amava mettesse fine alla cupidigia. Ma quello, che disponeva della libertà del volere <sup><a id="back_note_1102" href="Note.html#note_1102" title="1102" class="noteref">1102</a></sup>, non accettò la sapienza del medico ma indulse sempre più al pensiero che distruggeva la sua anima, piuttosto che a quello che la guariva.</p>

  <p class="normal">Se poi dobbiamo interpretare questo passo in riferimento a Cristo e alla chiesa, il discorso sembra indirizzato ai dottori della chiesa, cui si comanda di catturare le volpi che distruggono le vigne. Come volpi intendiamo i malvagi dottori di dottrine eretiche, che con l’astuzia degli argomenti seducono i cuori degli innocenti e distruggono la vigna del Signore, perché non fiorisca nella retta fede. Perciò, finché queste volpi sono ancora piccole e non hanno ancora ingannato molte anime ma la loro cattiva dottrina è solo agli inizi, si dà mandato ai dottori ortodossi di affrettarsi a confutarli e a raffrenarli, a superarli controbattendoli con la parola di verità e a catturarli con veritiere affermazioni. Se infatti avranno usato all’inizio con loro indulgenza e larghezza, il loro discorso serpeggerà come un cancro <sup><a id="back_note_1103" href="Note.html#note_1103" title="1103" class="noteref">1103</a></sup> e diventerà insanabile, e si troveranno molti che ingannati da loro cominceranno addirittura a combattere in loro favore e a difendere gli autori dell’errore da loro accettato. Perciò è opportuno catturare le volpi ancora piccole, e confutare con veritiere affermazioni subito agl’inizi gl’ingannevoli sofismi degli eretici.</p>

  <p class="normal">Perché risulti più chiara la dimostrazione di ambedue le interpretazioni, raduniamo dai libri sacri i passi in cui è nominata la volpe.</p>

  <p class="normal">Troviamo che nel <i>LXII salmo</i> si dice così degli empi: <i>Ma essi invano hanno insidiato la mia anima: scenderanno nel profondo della terra, saranno consegnati alla spada, diventeranno parte delle volpi <sup><a id="back_note_1104" href="Note.html#note_1104" title="1104" class="noteref">1104</a></sup></i>. Nel Vangelo secondo Matteo il Salvatore, allo scriba che gli aveva detto: <i>Maestro, ti seguirò ovunque andrai</i>, rispose: <i>Le volpi hanno le tane e gli uccelli del cielo i nidi ove riposare, ma il Figlio dell’uomo non ha dove appoggiare il capo</i> <sup><a id="back_note_1105" href="Note.html#note_1105" title="1105" class="noteref">1105</a></sup>. Similmente nel Vangelo secondo Luca, a quelli che gli avevano detto: <i>Allontanati e va’ via di qui, perché Erode ti vuole uccidere</i>, Gesù rispose: <i>Andate a dire a questa volpe: Ecco, io caccio i demoni e opero guarigioni oggi e domani, e al terzo giorno morirò</i> <sup><a id="back_note_1106" href="Note.html#note_1106" title="1106" class="noteref">1106</a></sup>. Nel <i>Libro dei Giudici</i> Sansone, poiché sua moglie, che era di razza filistea, gli era stata portata via, disse al padre di lei: <i>Questa volta sono senza colpa verso voi stranieri (= Filistei) se vi faccio del male. Sansone andò via, prese 300 volpi e prese delle fiaccole; legò le volpi coda a coda e pose una fiaccola fra le due code delle volpi. Dette fuoco alle fiaccole e lasciò andare le volpi fra le messi degli stranieri; e incendiò tutte le loro messi e le loro stoppie e le vigne e i loro oliveti</i> <sup><a id="back_note_1107" href="Note.html#note_1107" title="1107" class="noteref">1107</a></sup>. E ancora nel secondo libro di Esdra l’ammonita Tobia, allorché impedisce di costruire a quelli che erano tornati dalla prigionia, perché non costruissero il tempio e il muro, dice agli stranieri: <i>Forse costoro sacrificheranno e mangeranno le carni immolate in questo luogo? Non saliranno le volpi e distruggeranno il loro muro, che costruiscono con le pietre?</i> <sup><a id="back_note_1108" href="Note.html#note_1108" title="1108" class="noteref">1108</a></sup>. Ecco i passi delle sacre Scritture che sul momento mi sono venuti in mente, nei quali si nomina la volpe, perché da essi ogni accorto lettore potrà opportunamente vagliare se abbiamo proposto una interpretazione adatta in merito al passo in cui è detto: <i>Prendeteci le piccole volpi</i> <sup><a id="back_note_1109" href="Note.html#note_1109" title="1109" class="noteref">1109</a></sup>. Benché sia faticoso spiegare uno per uno gli esempi che abbiamo addotto, toccheremo rapidamente ciò che potremo.</p>

  <p class="normal">Per cominciare esaminiamo il passo del <i>LXII salmo</i> in cui il giusto, poiché gli empi perseguitavano la sua anima, cantava dicendo: <i>Ma essi invano hanno insidiato la mia anima: scenderanno nel profondo della terra, saranno consegnati alla spada, diventeranno parte delle volpi</i> <sup><a id="back_note_1110" href="Note.html#note_1110" title="1110" class="noteref">1110</a></sup>. Qui si mette in evidenza che i malvagi dottori, che vogliono ingannare l’anima del giusto con parole vane e vuote, scendono nel profondo della terra, in quanto la loro sapienza e la loro eloquenza riguarda la terra: perciò discendono nel profondo di questa, cioè nel profondo della stoltezza. Ritengo infatti che di coloro che vivono carnalmente, poiché nuocciono solo a loro stessi, si dice che sono terra e abitano nella terra <sup><a id="back_note_1111" href="Note.html#note_1111" title="1111" class="noteref">1111</a></sup>. Quelli invece che interpretano le Scritture con significati terreni e carnali e insegnando così ingannano gli altri, poiché escogitano argomenti e sottigliezze di sapienza carnale e terrena, sono detti scendere nel profondo della terra, e ben a ragione: infatti, poiché coloro che insegnano cose terrene peccano più gravemente di coloro che vivono seconda la terra, anche la pena che li attende sarà più grave: di costoro si profetizza che saranno consegnati alla spada, quella forse fiammeggiante e rutilante <sup><a id="back_note_1112" href="Note.html#note_1112" title="1112" class="noteref">1112</a></sup>.</p>

  <p class="normal">Vediamo in che modo essi diventino anche parte delle volpi. Ogni anima è parte o di Dio o di chiunque ha ricevuto potere sugli uomini. Infatti, <i>quando l’Altissimo divideva i popoli e disperdeva i figli di Adamo, egli stabili i confini dei popoli secondo il numero degli angeli di Dio; e Giacobbe diventò parte di Dio</i> <sup><a id="back_note_1113" href="Note.html#note_1113" title="1113" class="noteref">1113</a></sup>.</p>

  <p class="normal">Perciò, poiché ogni anima è nella parte o di Dio o di qualche altro, dato che grazie alla libertà del volere è possibile per ognuna passare da una parte all’altra, sia — in meglio — alla parte di Dio sia — in peggio — alla parte dei demoni, coloro di cui si fa menzione nel salmo, che invano hanno insidiato l’anima del giusto, saranno parte delle volpi: cioè, saranno parte dei demoni peggiori e più malvagi. Infatti ogni potenza maligna e ingannatrice, che introduce inganni e frodi di falsa scienza, allegoricamente è definita volpe. Pertanto coloro che sono tratti a tale errore e non vogliono prestare ascolto alle salutari parole del Signore nostro Gesù Cristo e alla dottrina ch’è secondo pietà <sup><a id="back_note_1114" href="Note.html#note_1114" title="1114" class="noteref">1114</a></sup> ma si fanno ingannare da quei demoni, diventano parte di queste volpi e con loro scenderanno nel profondo della terra. Sono questi coloro fra i quali, secondo quanto dice il Vangelo, le volpi hanno le loro tane e invece il Figlio dell’uomo non ha dove appoggiare il capo <sup><a id="back_note_1115" href="Note.html#note_1115" title="1115" class="noteref">1115</a></sup>. Dobbiamo ritenere che anche Erode viene chiamato volpe per l’ingannevole astuzia <sup><a id="back_note_1116" href="Note.html#note_1116" title="1116" class="noteref">1116</a></sup>.</p>

  <p class="normal">Quanto poi a Sansone, di cui si ricorda che prese 300 volpi, le legò insieme per le code, interpose in mezzo alle code fiaccole accese, mandò le volpi in mezzo alle messi degli stranieri e le incendiò con le stoppie gli oliveti e le vigne <sup><a id="back_note_1117" href="Note.html#note_1117" title="1117" class="noteref">1117</a></sup>, mi sembra molto difficile la spiegazione di questa figura. Cerchiamo tuttavia, secondo la nostra capacità, di toccare qualcuno di questi punti e ammettiamo, in armonia con la nostra precedente spiegazione, che le volpi siano i dottori ingannatori e malvagi. Sansone, ch’è immagine del dottore veritiero e fedele, catturati questi dottori con la parola di verità, li lega insieme coda a coda, cioè confuta quelli che si contraddicono fra loro e conoscono e insegnano cose contrastanti, e prendendo dalle loro parole argomenti e affermazioni, manda nelle messi degli stranieri il fuoco delle loro conclusioni e così, con i loro stessi argomenti incendia tutti i loro frutti e le vigne e gli oliveti del loro pessimo prodotto. Quanto al numero di 300 volpi, che sono fra loro diverse e contrastanti, esso indica la triplice forma del peccato. Infatti ogni peccato viene commesso o con l’azione o con la parola o con il consenso della mente.</p>

  <p class="normal">Non dobbiamo neppure omettere del tutto quanto è scritto nel secondo libro di Esdra: qui, poiché viene edificato il santo dei santi <sup><a id="back_note_1118" href="Note.html#note_1118" title="1118" class="noteref">1118</a></sup>, cioè vengono stabiliti la fede di Cristo e i misteri dei suoi santi, i nemici della verità e della fede, cioè i sapienti di questo mondo <sup><a id="back_note_1119" href="Note.html#note_1119" title="1119" class="noteref">1119</a></sup>, vedendo che i muri del Vangelo venivano su senza artificio retorico e perizia filosofica, quasi con irrisione dicono che è quanto mai facile distruggerli con l’astuzia della parola, grazie ad abili inganni e ad argomenti dialettici <sup><a id="back_note_1120" href="Note.html#note_1120" title="1120" class="noteref">1120</a></sup>. Per quanto ha permesso la brevità, siano ora sufficienti queste osservazioni sugli esempi che abbiamo addotto.</p>

  <p class="normal">È ora di tornare al nostro argomento. Sembra che anche nel <i>Cantico dei cantici</i> lo sposo dia ordine alle potenze, che gli sono amiche, di catturare e confutare le potenze avverse, che insidiano le anime degli uomini, affinché non distruggano in esse gl’inizi della fede e il fiore delle virtù sotto l’apparenza di una scienza segreta e occulta <sup><a id="back_note_1121" href="Note.html#note_1121" title="1121" class="noteref">1121</a></sup>: infatti queste potenze, come le volpi nelle tane, così si nascondono negli uomini che si sono dati a cercare quella scienza. Perché possano essere confutate e contraddette più facilmente, si comanda di prendere queste volpi ancora piccole e agli inizi della loro malvagia opera di persuasione. Se infatti saranno cresciute e diventate più grandi, non potranno più esser prese dagli amici dello sposo, ma forse soltanto dallo sposo in persona. Perciò i buoni dottori e maestri della chiesa, come hanno ricevuto il potere di calpestare i serpenti e gli scorpioni, così ricevono anche il potere di prendere le volpi: infatti è stato dato loro potere su tutta la potenza del nemico <sup><a id="back_note_1122" href="Note.html#note_1122" title="1122" class="noteref">1122</a></sup>. Fra le altre potenze del nemico senza dubbio una è la volpe che distrugge le vigne e che si comanda di prendere allorché è ancora piccola, come nel <i>CXXXVI salmo</i> è detto beato colui che tiene stretti e sbatte sulla roccia i figli di Babilonia <sup><a id="back_note_1123" href="Note.html#note_1123" title="1123" class="noteref">1123</a></sup>, né permette che in lui cresca e diventi grande il senso babilonese, ma quando è agl’inizi lo tiene stretto e lo sbatte sulla roccia: allora infatti facilmente viene distrutto.</p>

  <p class="normal">Così corre il senso della spiegazione di: <i>Prendeteci le piccole volpi che distruggono le vigne in fiore <sup><a id="back_note_1124" href="Note.html#note_1124" title="1124" class="noteref">1124</a></sup></i>. Quanto a <i>prendeteci</i>, si può intendere: a me sposo e alla sposa, ovvero: a me e a voi, che siete miei amici. Si può ancora intendere: <i>Prendeteci le volpi</i>, e dopo l’interpunzione, <i>che piccole distruggono le vigne</i>, si che piccole venga riferito non a <i>volpi</i> ma a <i>vigne</i>. S’intenderà allora che si possono distruggere le vigne piccole ma non quelle più grandi: cioè, che le anime piccole e ancora agl’inizi, non ancora forti e robuste, possono essere danneggiate dalle potenze avverse, com’è detto nel Vangelo: <i>Se qualcuno avrà scandalizzato uno di questi piccoli</i> <sup><a id="back_note_1125" href="Note.html#note_1125" title="1125" class="noteref">1125</a></sup>. In questa citazione va rilevato che può essere scandalizzata non un’anima grande e perfetta bensì piccola e imperfetta, com’è detto nel salmo: <i>Sia gran pace a coloro che amano il tuo nome, e per loro non è scandalo</i> <sup><a id="back_note_1126" href="Note.html#note_1126" title="1126" class="noteref">1126</a></sup>. Analogamente possiamo intendere che ogni vigna piccola, cioè l’anima che è agl’inizi, può essere danneggiata dalle volpi, cioè dai cattivi pensieri e dai malvagi dottori; invece quando è forte e perfetta non può essere danneggiata. Ma se queste volpi sono prese dai buoni dottori e scacciate dall’anima, allora questa progredirà nelle virtù e fiorirà nella fede. Amen.</p>

  <div class="fixedButton">
    <a href="#start"><img src="../Images/Flecha.png" width="50%"/></a>
  </div>
</body>
</html>