<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" lang="it" xml:lang="it">
<head><meta name="viewport" content="width=device-width, initial-scale=1.0"/>
  <title>LIBRO TERZO</title>
  <meta http-equiv="Content-Type" content="text/html; charset=utf-8"/>
  <link rel="stylesheet" type="text/css" href="../Styles/stylesheet.css"/>
  <link rel="stylesheet" type="text/css" href="page_styles.css"/>
</head>

<body id="start">
  <p class="pT3but"><a href="index.html" class="butXL">Indice</a></p>

  <h1 id="toc_id_13">LIBRO TERZO</h1>

  <p class="Verso"><i>Ecco, sei bella, tu che mi sei vicina; ecco, sei bella: gli occhi tuoi sono colombe </i>(1, 15)</p>

  <p class="normal">[Bae 173-223 ] Ora per la seconda volta lo sposo interviene a dialogare con la sposa. La prima volta l’aveva invitata a conoscere se stessa, dicendole che era bella fra le donne ma che, se non avesse conosciuto se stessa, avrebbe sopportate certe conseguenze. E quasi che essa si fosse affrettata a conoscersi col senso e con l’intelletto, la paragona con i suoi cavalli (o con la sua cavalleria) con i quali aveva vinto i carri del Faraone. Inoltre, per il suo grande pudore e la prontezza della conversione paragona le sue guance alle tortore e la sua nuca ad un monile che adorna il collo. Ora invece la dichiara subito bella, e bella non come prima, soltanto fra le donne, ma in quanto è vicina a sé; e a maggior titolo di gloria l’esalta e afferma che essa è bella non soltanto quando gli è vicina, ma anche quando egli è assente. Questo infatti viene indicato col fatto che, dopo aver detto: <i>Ecco, sei bella, tu che mi sei vicina</i>, poi continua in senso assoluto, e senza alcuna aggiunta dice: <i>Ecco, sei bella</i> <sup><a id="back_note_695" href="Note.html#note_695" title="695" class="noteref">695</a></sup>. Precedentemente non aveva lodato gli occhi della sposa, credo perché essa non era ancora giunta alla vista della comprensione spirituale. Perciò ora dice: <i>Gli occhi tuoi sono colombe</i> <sup><a id="back_note_696" href="Note.html#note_696" title="696" class="noteref">696</a></sup>. Con queste parole si mette in rilievo un grande progresso, nel senso che colei, che prima era stata definita soltanto bella fra le donne, ora invece è detta vicina e bella: ciò perché essa ha ricevuto proprio dallo sposo splendore di bellezza, così che, una volta ricevuta da lui la bellezza, anche se le occorra di sopportare per un po’ l’assenza dello sposo, nondimeno resta bella. Quanto poi al paragone degli occhi della sposa con le colombe, esso vien fatto perché la sposa comprende le sacre Scritture non più secondo la lettera ma secondo lo spirito e vi scorge i misteri spirituali: infatti la colomba è simbolo dello Spirito Santo <sup><a id="back_note_697" href="Note.html#note_697" title="697" class="noteref">697</a></sup>. Perciò comprendere con significato spirituale la legge e i profeti significa avere occhi di colomba.</p>

  <p class="normal">Qui gli occhi della sposa sono definiti colombe; invece nei salmi l’anima ch’è di tal genere desidera che le siano date penne di colomba <sup><a id="back_note_698" href="Note.html#note_698" title="698" class="noteref">698</a></sup>, per poter volare alla comprensione dei misteri spirituali e riposare nei cortili della sapienza. Se poi uno può <i>dormire</i>, cioè esser posto a riposare, <i>in mezzo alle sedi sorteggiate</i> <sup><a id="back_note_699" href="Note.html#note_699" title="699" class="noteref">699</a></sup>, comprendere il significato di tali sedi e conoscere i motivi del giudizio divino, allora non soltanto gli vengono promesse penne di colomba, con cui volare alla comprensione spirituale, ma anche penne argentate, cioè decorate con l’ornamento della parola e della ragione. E del suo dorso si dice che acquista lo splendore dell’oro <sup><a id="back_note_700" href="Note.html#note_700" title="700" class="noteref">700</a></sup>, per indicare la costanza della fede e la stabilità della perfetta dottrina.</p>

  <p class="normal">Perciò, come si dice che Cristo è il capo <sup><a id="back_note_701" href="Note.html#note_701" title="701" class="noteref">701</a></sup>, così non credo privo di senso dire che gli occhi di coloro che comprendono e giudicano spiritualmente secondo l’uomo interiore <sup><a id="back_note_702" href="Note.html#note_702" title="702" class="noteref">702</a></sup>, sono lo Spirito Santo. Per questo forse nella legge, com’è stabilito un agnello col cui sacrificio il popolo viene purificato a Pasqua, così sono stabilite le colombe con cui viene purificato l’uomo che entra in questo mondo <sup><a id="back_note_703" href="Note.html#note_703" title="703" class="noteref">703</a></sup>. Ma trattare ora di questi argomenti e discutere della natura delle vittime comporterebbe digressione troppo lunga e nient’affatto in armonia col compito cui attendiamo. Basti perciò aver ricordato questi spunti in riferimento alle parole: <i>Gli occhi tuoi sono colombe</i> <sup><a id="back_note_704" href="Note.html#note_704" title="704" class="noteref">704</a></sup>, quasi che esse significhino: gli occhi tuoi sono spirituali, vedono spiritualmente, osservano spiritualmente.</p>

  <p class="normal">Forse, secondo un mistero ancora più profondo, le parole: <i>Ecco, sei bella, tu che mi sei vicina</i> <sup><a id="back_note_705" href="Note.html#note_705" title="705" class="noteref">705</a></sup> possiamo intenderle dette del tempo presente, perché anche qui è bella la chiesa, allorché è vicina a Cristo e lo imita. Invece la ripetizione <i>Ecco, sei bella</i> <sup><a id="back_note_706" href="Note.html#note_706" title="706" class="noteref">706</a></sup> può riguardare il tempo futuro, allorché non solo per imitazione ma per sua stessa perfezione la chiesa sarà bella e avvenente. A tal proposito si dice che i suoi occhi sono colombe, perché si comprenda che le due colombe, messe in relazione con i due occhi, sono il Figlio di Dio e lo Spirito Santo. E non meravigliarti se essi sono definiti tutti e due colombe, dal momento che l’uno e l’altro sono detti avvocato: infatti Giovanni definisce così lo Spirito Santo, dicendolo paracleto, che significa appunto avvocato; e ugualmente dice di Cristo nella sua lettera che egli è avvocato presso il Padre per i nostri peccati <sup><a id="back_note_707" href="Note.html#note_707" title="707" class="noteref">707</a></sup>. E presso il profeta Zaccaria i due olivi che stanno a destra e a sinistra del candelabro <sup><a id="back_note_708" href="Note.html#note_708" title="708" class="noteref">708</a></sup> riteniamo che indichino ugualmente l’Unigenito e lo Spirito Santo <sup><a id="back_note_709" href="Note.html#note_709" title="709" class="noteref">709</a></sup>.</p>

  <p class="Verso"><i>Ecco, sei bello, mio amato, e avvenente; il nostro giaciglio è ombroso </i>(1, 16)</p>

  <p class="normal">Sembra che ora per la prima volta la sposa abbia guardato con più attenzione la bellezza del suo sposo e abbia considerato, con i suoi occhi che sono stati definiti colombe, la bellezza e l’aspetto del Verbo di Dio. Infatti non si può vedere né riconoscere quanto grande è la magnificenza del Verbo se uno prima non ha ricevuto occhi di colomba, cioè la comprensione spirituale. Quanto poi al fatto che essa dice che il suo giaciglio è comune con lo sposo, mi sembra indicare il corpo dell’anima, stando ancora nel quale questa è ritenuta degna di unirsi con il Verbo di Dio. La sposa osserva anche che il giaciglio è ombroso, cioè non arido ma ricco di frutti, e per così dire frondoso per densità di opere buone. Queste osservazioni fa la sposa, cioè l’anima che ormai ha occhi di colomba. Invece coloro che soltanto credono nello sposo ma non hanno potuto scorgere quanto grande è la bellezza nel Verbo di Dio, dicono: <i>Abbiamo visto, e non aveva aspetto né bellezza; ma il suo aspetto era ignobile e vile rispetto ai figli degli uomini</i> <sup><a id="back_note_710" href="Note.html#note_710" title="710" class="noteref">710</a></sup>. Invece l’anima che ha ben progredito ed ha superato il grado delle fanciulle e delle ottanta concubine e delle sessanta regine, essa può dire: <i>Ecco, sei bello, mio amato, e avvenente</i> <sup><a id="back_note_711" href="Note.html#note_711" title="711" class="noteref">711</a></sup>.</p>

  <p class="normal">Se poi, stando ancora nel corpo, comprendo la densità dei sensi spirituali e il significato delle sacre Scritture avvolto da tanta ombra, che la rapida vampa, che brucia molti e rende aridi i loro frutti, non riesce a scurirmi né alcuna violenza di tentazioni riesce ad inaridire in me il seme della fede, allora posso dire che il nostro giaciglio è ombroso. Quanto poi al fatto che la sposa parla di <i>nostro giaciglio</i>, quasi indicando che il suo corpo è in comune con lo sposo, intendilo secondo quella immagine in base alla quale Paolo ha detto che i nostri corpi sono membra di Cristo <sup><a id="back_note_712" href="Note.html#note_712" title="712" class="noteref">712</a></sup>. Infatti quando egli parla di corpi nostri, è come se indichi che questo corpo è della sposa; ma quando ricorda le membra di Cristo, indica che questi corpi sono anche corpo dello sposo. Se poi questi corpi sono ombrosi, cioè — come sopra abbiamo detto — ricchi di buone opere e densi di sensi spirituali, di essi si può dire: <i>Il sole non ti brucerà di giorno né la luna di notte</i> <sup><a id="back_note_713" href="Note.html#note_713" title="713" class="noteref">713</a></sup>. Infatti il sole della tentazione non brucia il giusto che riposa sotto l’ombra del Verbo di Dio (il sole che vorrebbe bruciare il giusto non è quello degno di lode, ma piuttosto colui che si trasforma in angelo della luce) <sup><a id="back_note_714" href="Note.html#note_714" title="714" class="noteref">714</a></sup>. Perciò bello e avvenente è detto l’amato, e quanto più sarà osservato con occhi spirituali, tanto più bello e avvenente apparirà: infatti non soltanto appariranno meravigliosi il suo aspetto e la sua bellezza, ma anche a colui che lo guarda e lo osserva sopravverrà grande bellezza e aspetto nuovo e meraviglioso, secondo quanto dice l’apostolo che osserva la bellezza del Verbo di Dio: <i>Infatti se anche il nostro uomo esteriore si corrompe, però quello interiore si rinnova di giorno in giorno</i> <sup><a id="back_note_715" href="Note.html#note_715" title="715" class="noteref">715</a></sup>. Ben a ragione tale anima ha il suo corpo come giaciglio comune col Verbo: infatti la potenza divina fa giungere la sua grazia fino al corpo, quando colloca in esso il dono della castità e la grazia della continenza e delle altre buone opere. Osserva poi anche se il corpo che Gesù ha assunto non possa essere definito come giaciglio che egli ha in comune con la sposa: infatti per mezzo di questo corpo la chiesa si è unita con Cristo ed ha potuto partecipare del Verbo di Dio, in quanto egli è detto anche mediatore fra Dio e gli uomini <sup><a id="back_note_716" href="Note.html#note_716" title="716" class="noteref">716</a></sup> e, come dice l’apostolo, in lui abbiamo accesso per mezzo della fede nella speranza della gloria di Dio <sup><a id="back_note_717" href="Note.html#note_717" title="717" class="noteref">717</a></sup>.</p>

  <p class="Verso"><i>Le assi della nostra casa sono di cedro, le nostre travi di cipresso </i>(1, 17)</p>

  <p class="normal">Lo sposo sembra rispondere alle belle espressioni che prima aveva pronunciato la sposa, e le fa conoscere come sia la casa che essi hanno in comune e di che legno siano fatte le sue travature. Tale il contenuto dell’interpretazione letterale.</p>

  <p class="normal">In realtà da Cristo viene descritta la chiesa, casa spirituale e casa di Dio, come insegna Paolo: <i>Se poi io tarderò, bisogna che tu sappia come comportarti nella casa di Dio, cioè la chiesa del Dio vivo, colonna e fondamento di verità</i> <sup><a id="back_note_718" href="Note.html#note_718" title="718" class="noteref">718</a></sup>. Se perciò la chiesa è casa di Dio, poiché tutto ciò che ha il Padre appartiene al Figlio <sup><a id="back_note_719" href="Note.html#note_719" title="719" class="noteref">719</a></sup>, la chiesa è casa del Figlio di Dio. D’altra parte, spesso le chiese sono nominate al plurale, come là dov’è detto: <i>Tale abitudine non abbiamo noi né le chiese di Dio</i> <sup><a id="back_note_720" href="Note.html#note_720" title="720" class="noteref">720</a></sup>. E ancora Paolo scrive alle chiese di Galazia <sup><a id="back_note_721" href="Note.html#note_721" title="721" class="noteref">721</a></sup> e Giovanni alle sette chiese <sup><a id="back_note_722" href="Note.html#note_722" title="722" class="noteref">722</a></sup>. Perciò sia la chiesa sia le chiese sono la casa sia dello sposo e della sposa sia dell’anima e del Verbo, e le sue assi sono di cedro. Noi leggiamo che ci sono alcuni cedri di Dio, sopra i quali la vigna ch’è stata trasportata dall’Egitto estende i suoi tralci, com’è detto nei salmi: <i>La sua ombra ha coperto i monti, e i suoi tralci i cedri di Dio</i> <sup><a id="back_note_723" href="Note.html#note_723" title="723" class="noteref">723</a></sup>. Risulta evidente che con queste parole alcune istituzioni della chiesa sono definite cedri di Dio. Perciò, quando lo sposo dice: <i>Le assi della nostra casa sono di cedro</i> <sup><a id="back_note_724" href="Note.html#note_724" title="724" class="noteref">724</a></sup>, dobbiamo intendere che i cedri di Dio sono coloro che ricoprono la chiesa: alcuni di essi sono più solidi e vengono chiamati assi. Appropriatamente coloro che nella chiesa amministrano bene l’ufficio di vescovi possono esser chiamati travi, che sostengono e ricoprono tutto l’edificio, riparandolo dalla rovina provocata dalle piogge e dai calori del sole. In secondo luogo ritengo che siano chiamati assi i preti. Le travi, poi, sono di cipresso, che è molto robusto e di odore dolce, e perciò designa bene il vescovo solido nelle opere e fragrante per grazia di dottrina. Similmente le assi son dette di cedro, per indicare che i preti debbono essere pienamente dotati della virtù della incorruttibilità e del profumo della scienza di Cristo.</p>

  <p class="Verso"><i>Io, fiore del campo e giglio delle convalli; quale il giglio in mezzo alle spine, tale colei che mi è vicina in mezzo alle figlie </i>(2, 1-2)</p>

  <p class="normal">Così sembra parlare colui ch’è sposo verbo e sapienza, riguardo a sé e alla sposa, rivolto ai suoi amici e compagni. Ma secondo la linea d’interpretazione che ci siamo proposti, bisogna intendere che Cristo parla così della chiesa e dice di essere lui il fiore del campo e il giglio delle convalli. Campo diciamo un terreno pianeggiante adibito a cultura e coltivato dagli agricoltori; invece le convalli indicano luoghi piuttosto sassosi e incolti. Perciò per campo possiamo intendere quel popolo che fu coltivato per mezzo della legge e dei profeti; per convalle la condizione sassosa e incolta dei pagani. In quel popolo il nostro sposo fu fiore; ma poiché la legge non ha portato alcuno alla perfezione, perciò lì il Verbo di Dio non poté progredire ed arrivare alla perfezione del frutto. Invece in questa convalle dei pagani egli è diventato giglio. Ma che specie di giglio? Tale senza dubbio quale quello che, come egli stesso dice nei Vangeli, veste il Padre celeste, per cui <i>neppure Salomone in tutta la sua gloria fu vestito come uno di questi</i> <sup><a id="back_note_725" href="Note.html#note_725" title="725" class="noteref">725</a></sup>. Perciò lo sposo diventa giglio in questa convalle perché il Padre celeste lo ha vestito di tale rivestimento di carne quale neppure Salomone in tutta la sua gloria poté avere. Infatti Salomone non ebbe carne non contaminata da concupiscenza di uomo e da unione con la donna né soggetta assolutamente ad alcun peccato.</p>

  <p class="normal">Lo sposo sembra spiegare anche il motivo per il quale egli, che nel campo era stato fiore, ha voluto essere giglio nelle convalli. Infatti, pur essendo stato per molto tempo fiore nel campo, egli dice che nessun fiore da quel campo era cresciuto a sua immagine e somiglianza. Invece, appena diventò giglio nelle convalli, subito anche colei che gli era vicina imitandolo diventa giglio, come appunto era doveroso che avvenisse: infatti egli era diventato giglio proprio perché anche colei che gli era vicina, cioè ogni anima che gli si avvicinava e ne seguiva l’esempio e lo imitava, diventasse giglio. Perciò le parole: <i>Quale il giglio in mezzo alle spine, tale colei che mi è vicina in mezzo alle figlie</i> <sup><a id="back_note_726" href="Note.html#note_726" title="726" class="noteref">726</a></sup> vanno interpretate in riferimento alla chiesa dei pagani, o nel senso che essa è emersa fra gl’infedeli e i non credenti, ovvero nel senso che essa è posta fra le spine a causa dei morsi degli eretici che le strepitano intorno. Questa seconda interpretazione mi sembra più vicina al vero in quanto si dice: <i>Tale colei che mi è vicina in mezzo alle figlie</i>. Infatti mai lo sposo avrebbe chiamato figlie le anime che mai assolutamente erano venute alla fede. Invece gli eretici prima vengono alla fede e in un secondo tempo deviano dal retto cammino della fede e dalla verità della dottrina. In tal senso dice anche Giovanni nella sua lettera: <i>Son venuti fuori da noi ma non traevano origine da noi: se infatti avessero tratto origine da noi, sarebbero certo rimasti con noi</i> <sup><a id="back_note_727" href="Note.html#note_727" title="727" class="noteref">727</a></sup>.</p>

  <p class="normal">Se poi riferiamo questo testo ad ogni singola anima, possiamo dire che per l’anima, che può esser definita campo per la sua semplicità e superficialità, il Verbo di Dio diventa fiore e le insegna l’inizio delle buone opere. Per quelle invece che cercano più in profondità e scrutano verità più nascoste, quasi nelle convalli, egli diventa giglio per il candore della pudicizia e il rifulgere della sapienza, affinché anch’esse diventino gigli che spuntano fuori fra le spine, cioè fuggendo i pensieri e le preoccupazioni del mondo, che nel Vangelo sono paragonati alle spine <sup><a id="back_note_728" href="Note.html#note_728" title="728" class="noteref">728</a></sup>.</p>

  <p class="Verso"><i>Quale l’albero del melo in mezzo agli alberi del bosco, tale il mio amato in mezzo ai figli. Ho desiderato stare alla sua ombra e mi sono seduta, e il suo frutto è dolce nella mia bocca </i>(2, 3)</p>

  <p class="normal">Era conveniente che lo sposo, parlando di sé, dicesse che cosa egli era nel campo e che cosa nelle convalli, e parlando della sposa, dicesse quale essa era e come fosse considerata fra le altre figlie. Non era invece conveniente che la sposa, nel rispondere, dicesse qualche cosa di se stessa, bensì che fosse presa da ammirazione per lo sposo e pendesse tutta dalle sue labbra. Perciò lo paragona all’albero del melo. Ma per evitare che, a causa della somiglianza delle parole, qualcuno un po’ sprovveduto pensi che l’albero del <i>malum</i> sia un albero cattivo e tragga nome dalla malvagità, io dirò albero del <i>melum</i>, servendomi di parola greca ma più chiara ai Latini un po’ ignoranti che non <i>malum</i> <sup><a id="back_note_729" href="Note.html#note_729" title="729" class="noteref">729</a></sup>. Infatti è preferibile offendere i grammatici che generare, nella spiegazione della verità, qualche equivoco ai lettori. Dunque, la sposa paragona lo sposo all’albero del melo e i suoi compagni agli altri alberi del bosco. E dice lo sposo simile a questo albero in maniera tale da desiderare di riposare alla sua ombra e da affermare che il frutto di lui è diventato dolce nella sua bocca.Sembra rivolgersi con tali parole alle fanciulle, come prima lo sposo aveva parlato ai suoi compagni.</p>

  <p class="normal">Ma vediamo ora, secondo il significato interiore, chi la sposa definisca figli, fra i quali lo sposo eccelle come il melo fra gli altri alberi del bosco: e guarda se, secondo la duplice interpretazione proposta sopra riguardo alle figlie e alle spine, così anche qui possiamo interpretare come figli o coloro che una volta furono tali e ora non lo sono più ovvero la moltitudine dei ministri celesti.</p>

  <p class="normal">Infatti all’inizio a tutti si riferivano le parole: <i>Io ho detto: Siete dèi e tutti figli dell’Altissimo</i> <sup><a id="back_note_730" href="Note.html#note_730" title="730" class="noteref">730</a></sup>. Ma poi è intervenuta la differenza, secondo quanto è detto: <i>Ma voi morirete come uomini, e cadrete come uno dei principi</i> <sup><a id="back_note_731" href="Note.html#note_731" title="731" class="noteref">731</a></sup>. A ciò si riferiscono anche queste parole: <i>Infatti chi nelle nubi si uguaglierà al Signore? chi si farà simile a lui fra i figli degli uomini?</i> <sup><a id="back_note_732" href="Note.html#note_732" title="732" class="noteref">732</a></sup>. Perciò, come il melo eccelle fra gli altri alberi del bosco, così anche lo sposo fra i figli, perché ha frutto che supera tutti non solo per il sapore ma anche per l’odore e fa effetto parimenti su due sensi dell’anima, cioè sul gusto e sull’odorato. Infatti la sapienza c’imbandisce con cibi diversi la sua mensa, sulla quale non mette solo il pane di vita ma immola anche le carni del Verbo; non solo mescola nella coppa il suo vino <sup><a id="back_note_733" href="Note.html#note_733" title="733" class="noteref">733</a></sup>, ma presenta anche mele odorose e dolci, che non soltanto diffondono dolcezza nella bocca e sulle labbra ma tale dolcezza conservano anche quando passano nelle parti interne della bocca. Come alberi del bosco intendiamo gli angeli che sono stati autori e propugnatori di ogni eresia <sup><a id="back_note_734" href="Note.html#note_734" title="734" class="noteref">734</a></sup>: in tal senso la chiesa, paragonando la dolcezza della dottrina di Cristo con l’asprezza delle affermazioni eretiche e con la loro dottrina sterile e infruttuosa, sembra dire che mele dolci e profumate sono le dottrine ortodosse predicate nella chiesa di Cristo, e invece alberi del bosco quelle propugnate dai vari eretici. A tali sterili alberi si adatta ciò ch’è scritto nel Vangelo: <i>Ecco, ormai la scure è posta alle radici degli alberi; perciò ogni albero che non dà buon frutto sarà tagliato e gettato nel fuoco</i> <sup><a id="back_note_735" href="Note.html#note_735" title="735" class="noteref">735</a></sup>. Perciò l’amato della sposa è come l’albero del melo nella chiesa di Cristo; invece tutti gli eresiarchi sono come alberi sterili del bosco, destinati per giudizio divino ad essere tagliati con la scure e gettati nel fuoco.</p>

  <p class="normal">La sposa desidera stare all’ombra di questo melo, cioè o la chiesa sotto la protezione del Figlio di Dio, o l’anima che fugge tutte le altre dottrine e si tiene stretta all’unico Verbo di Dio, conservando in bocca il suo dolce frutto, cioè meditando continuamente la legge di Dio e ruminandola sempre come animale puro <sup><a id="back_note_736" href="Note.html#note_736" title="736" class="noteref">736</a></sup>. Ma riguardo a questa ombra, sotto la quale la chiesa afferma di voler stare, non ritengo fuor di luogo addurre i passi che si possono trovare nelle sacre Scritture al fine di conoscere in maniera più degna e appropriata all’ispirazione divina quale sia l’ombra di questo melo. Dice nelle <i>Lamentazioni</i> Geremia: <i>Lo spirito del nostro volto, Cristo signore, fu preso a causa dei nostri peccati. A lui abbiamo detto: alla tua ombra vivremo fra i pagani</i> <sup><a id="back_note_737" href="Note.html#note_737" title="737" class="noteref">737</a></sup>. Vedi dunque come il profeta, ispirato dallo Spirito Santo, dice che l’ombra di Cristo dà vita ai pagani? E come la sua ombra non darebbe vita a noi, dal momento che a proposito della concezione di Maria si dice: <i>Lo Spirito Santo verrà sopra di te e la potenza dell’Altissimo ti adombrerà</i> <sup><a id="back_note_738" href="Note.html#note_738" title="738" class="noteref">738</a></sup>? Se perciò è intervenuta l’adombrazione dell’Altissimo nella concezione del suo corpo, ben a ragione l’ombra di Cristo darà vita ai pagani <sup><a id="back_note_739" href="Note.html#note_739" title="739" class="noteref">739</a></sup>. E ben a ragione la sua sposa, la chiesa, desidera sedere alla sua ombra, certo per essere partecipe della vita che è alla sua ombra. Invece l’ombra degli altri alberi del bosco è tale; che se uno siederà sotto di essa sembrerà seduto all’ombra della morte <sup><a id="back_note_740" href="Note.html#note_740" title="740" class="noteref">740</a></sup>. E ancora, perché sia sempre più chiaro il passo che abbiamo fra le mani, esaminiamo come anche l’apostolo dica che la legge ha l’ombra dei beni futuri e ricordi che tutto ciò ch’è stato scritto sulle feste i sabbati i digiuni è l’ombra dei beni futuri — a proposito, cioè, dei precetti che venivano osservati secondo la lettera —, e come affermi che tutto l’antico culto è immagine e ombra delle realtà celesti <sup><a id="back_note_741" href="Note.html#note_741" title="741" class="noteref">741</a></sup>. Se la cosa sta così, è chiaro che stettero seduti sotto l’ombra della legge tutti coloro che stavano sotto la legge e possedevano solo l’ombra della vera legge. Invece noi siamo estranei alla loro ombra perché non stiamo sotto la legge ma sotto la grazia <sup><a id="back_note_742" href="Note.html#note_742" title="742" class="noteref">742</a></sup>. E benché non stiamo sotto l’ombra che veniva dalla lettera della legge, tuttavia stiamo sotto un’ombra migliore: infatti viviamo all’ombra di Cristo fra i pagani. È un progresso venire dall’ombra della legge all’ombra di Cristo: infatti, poiché Cristo è vita verità via <sup><a id="back_note_743" href="Note.html#note_743" title="743" class="noteref">743</a></sup>, noi prima ci troviamo all’ombra della via e all’ombra della vita e all’ombra della verità; comprendiamo perciò soltanto in parte e come attraverso uno specchio e per enigmi, per poter poi arrivare, procedendo per questa via ch’è Cristo, al punto di comprendere faccia a faccia quelle cose che prima avevamo visto nell’ombra e per enimmi <sup><a id="back_note_744" href="Note.html#note_744" title="744" class="noteref">744</a></sup>. Nessuno infatti potrà arrivare alle realtà autentiche e perfette se prima non avrà voluto o desiderato sedere a questa ombra. Anche Giobbe dice che tutta la vita dell’uomo è ombra sopra la terra <sup><a id="back_note_745" href="Note.html#note_745" title="745" class="noteref">745</a></sup>, credo nel senso che ogni anima in questa vita è ricoperta, come di ombra, del rivestimento di questo corpo spesso e pesante.</p>

  <p class="normal">Perciò è necessario che tutti coloro che sono in questa vita stiano sotto qualche ombra. Ma alcuni stanno seduti all’ombra della morte <sup><a id="back_note_746" href="Note.html#note_746" title="746" class="noteref">746</a></sup>, cioè coloro che non credono in Cristo: invece la chiesa dice con fiducia: <i>Ho desiderato stare all’ombra dello sposo e mi sono seduta</i> <sup><a id="back_note_747" href="Note.html#note_747" title="747" class="noteref">747</a></sup>, benché ci sia stato il tempo nel quale uno, stando all’ombra della legge, poteva essere tenuto al riparo della violenza del calore e della vampa. Ma quel tempo è passato. Ora si deve venire all’ombra dell’albero del melo; e anche se è diversa l’ombra di cui uno può godere, sembra tuttavia necessario che ogni anima, finch’è in questa vita, abbia un’ombra, credo a causa del calore di quel sole <sup><a id="back_note_748" href="Note.html#note_748" title="748" class="noteref">748</a></sup> che, una volta sorto, subito inaridisce e fa morire il seme che non affonda in profonda radice <sup><a id="back_note_749" href="Note.html#note_749" title="749" class="noteref">749</a></sup>. Tale calore l’ombra della legge respinge solo leggermente: invece l’ombra di Cristo, sotto la quale ora viviamo fra i pagani, cioè la fede nella sua incarnazione, l’allontana completamente e lo estingue: infatti colui che bruciava quelli che stavano sotto l’ombra della legge, al tempo della passione di Cristo fu visto cadere dal cielo come una folgore 56<sup><a id="back_note_750" href="Note.html#note_750" title="750" class="noteref">750</a></sup>.</p>

  <p class="normal">D’altra parte, anche il tempo di tale ombra si realizzerà pienamente alla fine del mondo, poiché — l’abbiamo già detto — dopo la fine del mondo vedremo la verità non più come attraverso uno specchio e per enimmi ma faccia a faccia <sup><a id="back_note_751" href="Note.html#note_751" title="751" class="noteref">751</a></sup>. Qualcosa di simile ritengo che significhi il passo <i>Esulterò sotto l’ombra delle tue ali</i> <sup><a id="back_note_752" href="Note.html#note_752" title="752" class="noteref">752</a></sup>. E in un passo seguente di questo libro così dice la sposa: <i>Il mio amato per me e io per lui, che fa pascolare il suo gregge fra i gigli, finché spiri la brezza del giorno e siano allontanate le ombre <sup><a id="back_note_753" href="Note.html#note_753" title="753" class="noteref">753</a></sup></i>, affermando con tali parole che verrà il tempo in cui tutte le ombre saranno rimosse e rimarrà soltanto la verità.</p>

  <p class="normal">Quanto poi alle parole: <i>E il suo frutto è dolce nella mia bocca <sup><a id="back_note_754" href="Note.html#note_754" title="754" class="noteref">754</a></sup></i>, parla così quell’anima che nulla di insensibile, nulla privo di vita ha nella sua bocca, e in nulla è simile a quelli di cui si dice: <i>La loro bocca è un sepolcro spalancato</i> <sup><a id="back_note_755" href="Note.html#note_755" title="755" class="noteref">755</a></sup>. Infatti le bocche di quanti profferiscono parole di morte e distruzione sono dette sepolcri, e tali sono coloro che parlano contro la vera fede o polemizzano contro l’esercizio della castità, della giustizia e della sobrietà. Le bocche di costoro son dette sepolcri e luoghi di morte, da cui tirano fuori parole di morte. Invece il giusto dice: <i>Quanto son dolci le tue parole nella mia bocca</i> <sup><a id="back_note_756" href="Note.html#note_756" title="756" class="noteref">756</a></sup>. E un altro, che insegnava parole di vita, dice così: <i>La nostra bocca si è aperta verso di voi, Corinzi, e il nostro cuore si è dilatato</i> <sup><a id="back_note_757" href="Note.html#note_757" title="757" class="noteref">757</a></sup>. Un altro, che ha aperto la sua bocca alla parola di Dio, dice: <i>Ho aperto la mia bocca e ho aspirato lo spirito</i> <sup><a id="back_note_758" href="Note.html#note_758" title="758" class="noteref">758</a></sup>.</p>

  <p class="Verso"><i>Introducetemi nella casa del vino </i>(2, 4)</p>

  <p class="normal">Sono ancora parole della sposa, ma questa volta sono dirette, come penso, agli amici e ai familiari dello sposo, ai quali essa chiede che l’introducano nella casa della gioia, dove si beve il vino e si prepara il banchetto. Infatti essa, che già aveva visto la camera del tesoro del re, desidera ora entrare nel banchetto reale e godere del vino che dà la gioia.</p>

  <p class="normal">Sopra abbiamo già detto che amici dello sposo intendiamo i profeti e tutti coloro che servirono il Verbo di Dio dall’inizio del mondo: ad essi giustamente sia la chiesa di Cristo sia l’anima che si tiene stretta al Verbo di Dio chiede che l’introducano nella casa del vino, cioè là dove <i>la sapienza ha mescolato nella coppa il suo vino</i> <sup><a id="back_note_759" href="Note.html#note_759" title="759" class="noteref">759</a></sup>, e per mezzo dei suoi servi prega ogni sciocco e povero di spirito dicendo: <i>Venite, mangiate i miei pani, e bevete il vino che ho mescolato per voi</i> <sup><a id="back_note_760" href="Note.html#note_760" title="760" class="noteref">760</a></sup>. Questa è la casa del vino, la casa del banchetto, e a questo banchetto tutti coloro che vengono da Oriente e da Occidente siederanno con Abramo, Isacco e Giacobbe nel regno di Dio <sup><a id="back_note_761" href="Note.html#note_761" title="761" class="noteref">761</a></sup>. A questa casa e a questo banchetto i profeti guidano le anime: quelle sole però che li ascoltano e li comprendono; e così fanno anche gli angeli santi e le potenze celesti, che sono state mandate in servizio per coloro che ottengono l’eredità della salvezza <sup><a id="back_note_762" href="Note.html#note_762" title="762" class="noteref">762</a></sup>. Questo è il vino per cui sono stati scritti i salmi che hanno come titolo <i>Per i torchi</i> <sup><a id="back_note_763" href="Note.html#note_763" title="763" class="noteref">763</a></sup> . Questo è il vino vendemmiato dalla vite che dice: <i>Io sono la vera vite</i> <sup><a id="back_note_764" href="Note.html#note_764" title="764" class="noteref">764</a></sup>, e che il Padre, agricoltore celeste <sup><a id="back_note_765" href="Note.html#note_765" title="765" class="noteref">765</a></sup>, ha pigiato.</p>

  <p class="normal">Questo è il vino che produssero i tralci che rimasero in Gesù non solo in terra ma anche in cielo.</p>

  <p class="normal">Così infatti interpreto le parole: <i>Ogni tralcio che non rimane in me non può produrre frutto</i> <sup><a id="back_note_766" href="Note.html#note_766" title="766" class="noteref">766</a></sup>: nessuno infatti produce frutto di questo vino se non chi rimane nel verbo, nella sapienza, nella verità, nella giustizia, nella pace e in tutte le virtù. Questo è il vino col quale si inebriano i giusti e i santi, che lo considerano desiderabile. Ritengo che già allora Noè, rimirando in spirito tale vino, si inebriò <sup><a id="back_note_767" href="Note.html#note_767" title="767" class="noteref">767</a></sup>. Davide ammira il calice di questo banchetto e dice: <i>Quanto è bello il tuo bicchiere che inebria!</i> <sup><a id="back_note_768" href="Note.html#note_768" title="768" class="noteref">768</a></sup>. Perciò in questa casa del vino si affretta ad entrare sia la chiesa sia ogni anima che desidera ciò ch’è perfetto, per godere le dottrine della sapienza e i misteri della scienza, quasi dolcezza del banchetto e gioia del vino.</p>

  <p class="normal">D’altra parte bisogna sapere che, come è questo vino che, pigiato dalle dottrine della verità, è mescolato nella coppa della sapienza, così è anche il vino cattivo, col quale si inebriano i peccatori e quanti accettano le dannose dottrine della falsa scienza. Di costoro dice Salomone nei Proverbi: <i>Questi mangiano cibi d’empietà e si inebriano di vino cattivo</i> <sup><a id="back_note_769" href="Note.html#note_769" title="769" class="noteref">769</a></sup>. E di tale vino cattivo nel Deuteronomio leggiamo: <i>Dalla vigna dei Sodomiti proviene la loro vite e i loro tralci da Gomorra: la loro uva è di fiele e amaro il loro grappolo; il loro vino è veleno di serpenti e veleno di aspidi inguaribili</i> <sup><a id="back_note_770" href="Note.html#note_770" title="770" class="noteref">770</a></sup>. Invece il vino ch’è prodotto dalla vera vite è sempre nuovo: sempre infatti, grazie al progresso di coloro che imparano, si rinnova la conoscenza della sapienza e della scienza divina. Perciò Gesù diceva ai suoi discepoli: <i>Berrò questo vino nuovo con voi nel regno del Padre mio</i> <sup><a id="back_note_771" href="Note.html#note_771" title="771" class="noteref">771</a></sup>. Infatti, grazie alla sapienza di Dio, la conoscenza delle realtà segrete e la rivelazione delle dottrine nascoste si rinnovano sempre non solo negli uomini ma anche negli angeli e nelle potenze celesti.</p>

  <p class="Verso"><i>Ordinate in me l’amore </i>(2, 4)</p>

  <p class="normal">Sono ancora parole della sposa rivolte ai medesimi interlocutori, se non che forse fra coloro ai quali son dette tali parole si possono comprendere anche gli apostoli di Cristo. Quanto poi a <i>Ordinate in me l’amore</i> <sup><a id="back_note_772" href="Note.html#note_772" title="772" class="noteref">772</a></sup>, eccone il significato. Senza dubbio tutti gli uomini amano qualcosa e non è alcuno che sia giunto in età da amare e che non ami qualcosa, come abbiamo ampiamente rilevato anche nella prefazione di questa opera. Ma tale amore in alcuni procede secondo la sua norma e ben disposto, in moltissimi invece contro la norma. Diciamo che in uno l’amore è contro la norma quando o egli ama ciò che non deve, ovvero ciò che deve ma più o meno del giusto. Perciò diciamo che in costoro l’amore è sregolato; invece in quelli — molto pochi, io ritengo — che avanzano per la via della vita e non deviano né a destra né a sinistra <sup><a id="back_note_773" href="Note.html#note_773" title="773" class="noteref">773</a></sup>, in questi soli l’amore è bene ordinato e tiene la sua norma. Quanto poi alla norma e alla misura, ecco di che genere sono: p. es., nell’amar Dio non è limite né misura se non questa sola che tu dia tutto ciò che hai. Infatti in Cristo Gesù bisogna amare Dio con tutto il cuore e con tutta l’anima e con tutte le forze <sup><a id="back_note_774" href="Note.html#note_774" title="774" class="noteref">774</a></sup>. Perciò in quest’amore non è alcuna misura. Ma già nell’amare il prossimo è qualche misura. È detto infatti: <i>Amerai il tuo</i> <i>prossimo come te stesso</i> <sup><a id="back_note_775" href="Note.html#note_775" title="775" class="noteref">775</a></sup>. Perciò, se nell’amar Dio avrai messo meno impegno di quanto puoi ed è nelle tue forze, o se fra te e il prossimo non avrai mantenuto l’uguaglianza ma avrai fatto qualche differenza, l’amore in te non è bene ordinato né tiene la sua norma.</p>

  <p class="normal">Ma poiché il nostro argomento è sulla norma dell’amore, esaminiamo più attentamente punto per punto sia chi si debba amare sia quanto si debba amare. Infatti se, come dice l’apostolo, siamo membra gli uni degli altri <sup><a id="back_note_776" href="Note.html#note_776" title="776" class="noteref">776</a></sup>, ritengo che si debba avere verso il nostro prossimo affetto tale che noi lo amiamo non come corpo estraneo ma come le nostre stesse membra. Perciò, secondo il principio che siamo reciprocamente membra gli uni degli altri, conviene aver simile e medesimo amore verso tutti. Ma secondo il principio che ci sono nel corpo alcune membra più onorevoli e nobili e altre inferiori e meno nobili <sup><a id="back_note_777" href="Note.html#note_777" title="777" class="noteref">777</a></sup>, ritengo che a sua volta anche la misura dell’amore debba essere proporzionata ai meriti e alla nobiltà delle membra. Se perciò uno vuole agire sempre razionalmente e si propone di regolare azioni e sentimenti secondo il Verbo di Dio, io credo che verso le singole membra egli debba conoscere e osservare una certa norma nell’amore. Perché risulti più chiaro ciò che diciamo, serviamoci di indicazioni un po’ più evidenti. Se, p. es., uno è attivo nella parola di Dio <sup><a id="back_note_778" href="Note.html#note_778" title="778" class="noteref">778</a></sup> e istruisce e illumina le anime nostre, insegna la via della salvezza, propone un modo di vita, non ti sembra che questi sia, certo, un prossimo, ma tale da essere amato molto di più di un altro prossimo che non fa alcunché di tutto questo? Anche quest’ultimo dev’essere amato, perché siamo membra di un sol corpo e di una sola sostanza: ma molto di più deve essere amato quello che, pur avendo nei nostri riguardi il diritto d i prossimo che hanno tutti gli altri uomini, dà però motivo di maggior amore nei suoi riguardi perché insegna la via di Dio e arreca salvezza all’anima con l’illuminazione della parola divina. Se poi, mentre sono nell’errore e in procinto di peccare con una donna, uno mi richiama alla luce della verità, mi strappa dalla morte nella quale già mi trovavo, mi trae alla salvezza e mi tira fuori proprio dalle fauci della morte eterna, non ti sembra che questi debba essere amato, dopo Dio, con la stessa pienezza d’amore, se è possibile, con la quale amiamo Dio? Perché tu non creda che noi così presumiamo troppo, ascolta anche Paolo che dice a proposito di quelli che sono attivi nella parola di Dio: <i>Affinché abbiate in altissima considerazione costoro nell’amore, in grazia delle loro opere</i> <sup><a id="back_note_779" href="Note.html#note_779" title="779" class="noteref">779</a></sup>.</p>

  <p class="normal">Vediamo ora anche un’altra norma da osservare riguardo all’amore che si deve avere verso il prossimo. Se è uno che non ha la grazia d’insegnare né d’istruire né di predicare la parola di Dio, tuttavia è uomo di santa vita, innocente puro e che osserva irreprensibilmente i comandi e i precetti di Dio <sup><a id="back_note_780" href="Note.html#note_780" title="780" class="noteref">780</a></sup>, pensi forse che tale uomo debba essere amato nella stessa maniera con cui viene amato colui che nulla fa di tutto ciò, poiché ambedue sono detti prossimo? Che forse non deve quello, per la sua opera e il merito della vita, secondo le parole dell’apostolo, essere tenuto in altissima considerazione nell’amore <sup><a id="back_note_781" href="Note.html#note_781" title="781" class="noteref">781</a></sup>, grazie all’opera della sua vita, alla pari di colui ch’è attivo nella parola di Dio? È poi un’altra regola da osservare riguardo all’amore. Ci si comanda infatti di amare i nostri nemici<i> <sup><a id="back_note_782" href="Note.html#note_782" title="782" class="noteref">782</a></sup>. </i>Ma vediamo se anche in tali occasioni sia uno solo il modo di amare ovvero trovi applicazione anche qui la parola che dice: <i>Ordinate</i> <i>in me l’amore <sup><a id="back_note_783" href="Note.html#note_783" title="783" class="noteref">783</a></sup></i>. Ritengo che anche in tali occasioni ci sia una norma nell’esercizio dell’amore: p. es., se è uno che mi è nemico, ma per il resto si comporta bene, pudico, sobrio, che osserva in massima parte i precetti di Dio, ma che sbaglia in alcuni in quanto uomo; e è un altro che anche lui mi è nemico, ma è anche nemico della sua vita e della sua anima, pronto alle scelleratezze, tutto dedito alle turpitudini, che nulla considera degno di venerazione e di rispetto: non ti sembra che costoro, che mi sono ugualmente nemici, debbono essere amati in maniera alquanto diversa? Da questi esempi risulta ben chiaro che la forza dell’amore è una sola, ma che tuttavia ci sono molti motivi e molte norme nell’amare; per questo ora dice la sposa: <i>Ordinate in me l’amore</i> <sup><a id="back_note_784" href="Note.html#note_784" title="784" class="noteref">784</a></sup>, cioè insegnatemi le diverse norme dell’amore.</p>

  <p class="normal">Se dobbiamo aggiungere ancora qualcosa, possiamo proporre anche ciò che dice l’apostolo: <i>Mariti, amate le vostre mogli come i vostri corpi, come Cristo ha amato la chiesa</i> <sup><a id="back_note_785" href="Note.html#note_785" title="785" class="noteref">785</a></sup>. Che dunque? Forse i mariti debbono amare le loro mogli, e invece non amare affatto in tutta castità e santità le altre donne? Non fanno parte anch’esse del prossimo? Ovvero si deve avere amore per la moglie e la madre e la sorella, purché siano fedeli e unite a Dio, e non si deve amare nessun’altra donna come parte del prossimo? Se ciò risulta assurdo, secondo il precetto anche verso costoro si deve avere casto amore. Comunque, riguardo alle persone di sesso femminile che si debbono amare, ci deve essere un certo ordine nell’osservanza dell’amore e conveniente distinzione. Con maggiore testimonianza d’onore si deve amare la madre, in secondo grado ma con rispetto si debbono amare anche le sorelle. Le mogli poi debbono essere amate in un modo particolare e distinto da quelle. Dopo queste persone, come sopra abbiamo detto, si deve amare in tutta purezza ogni donna in rapporto ai motivi e ai meriti. Secondo questo principio possiamo puntualizzare anche riguardo al padre, al fratello e agli altri congiunti. Quanto poi ai santi che ci hanno generato in Cristo <sup><a id="back_note_786" href="Note.html#note_786" title="786" class="noteref">786</a></sup>, ai pastori, ai vescovi, ai preti che presiedono alla parola di Dio, a quanti prestano buon servizio nella chiesa o superano gli altri nella fede, come non avremo per loro senso d’amore, commisurato ai meriti d’ognuno, di gran lunga superiore a quello che potremo avere per coloro che nulla di tutto ciò hanno fatto o l’hanno fatto ma non completamente? E ancora, riguardo ai genitori fedeli o infedeli, e ai fratelli e sorelle fedeli o infedeli, com’è possibile non avere verso ognuno di costoro una diversa gradazione d’amore?</p>

  <p class="normal">Osservando tali diversità e notando che su tutte queste questioni per l’anima che tende alla perfezione è necessaria la conoscenza delle cose onde commisurare l’amore in proporzione ad ogni condizione e gradazione, la sposa dice agli amici dello sposo, cioè a coloro che sono a servizio del Verbo di Dio: <i>Ordinate in me l’amore</i> <sup><a id="back_note_787" href="Note.html#note_787" title="787" class="noteref">787</a></sup>: cioè, insegnatemi e fatemi conoscere in che modo io debba osservare la norma dell’amore in tutte queste particolari condizioni. Infatti, come abbiamo già detto, tutti gli uomini, in quanto simili a noi, debbono essere similmente amati: anzi, ogni essere razionale deve ugualmente essere amato da noi, che siamo esseri razionali. Tuttavia nell’esercizio dell’amore per ciascuno bisogna aggiungere al fatto ch’è uomo e ch’è razionale se, p. es., supera gli altri nei costumi o nelle opere o nei propositi o nella conoscenza o negli studi, e in relazione a tutti questi elementi all’amore di carattere generale bisogna aggiungerne uno particolare proporzionato al merito di ciascuno.</p>

  <p class="normal">Ma perché anche su questo argomento si abbia maggiore autorità prendiamo esempio proprio da Dio. Infatti <i>egli ama tutto ciò che esiste ugualmente e nulla odia di ciò che ha fatto: infatti nulla ha creato che dovesse odiare</i> <sup><a id="back_note_788" href="Note.html#note_788" title="788" class="noteref">788</a></sup>: tuttavia non per questo egli ha amato allo stesso modo Ebrei ed Egiziani, e il Faraone come Mosè e Aronne. D’altra parte, non ha amato gli altri figli d’Israele come ha amato Mosè e Aronne e Maria; e ancora, non ha amato Aronne e Maria come ha amato Mosè. Ma benché sia vero ciò che gli viene detto: <i>Tu hai misericordia di tutto, perché tutto è tuo, Signore amante delle anime: infatti in tutto è spirito d’incorruttibilità</i> <sup><a id="back_note_789" href="Note.html#note_789" title="789" class="noteref">789</a></sup>, tuttavia colui che ha disposto tutto <i>con misura numero e peso</i> <sup><a id="back_note_790" href="Note.html#note_790" title="790" class="noteref">790</a></sup>, senza dubbio commisura anche il suo amore secondo la misura dei meriti di ognuno. Crederemo forse che, quando perseguitava la chiesa di Dio, Paolo fu amato allo stesso modo come quando sopportava per quella persecuzioni e tormenti e come quando diceva che in lui c’era sollecitudine per tutte le chiese? <sup><a id="back_note_791" href="Note.html#note_791" title="791" class="noteref">791</a></sup>. È molto importante accennare ora, fra queste gradazioni d’amore, anche al sentimento di odio, che sembra contrario a quello dell’amore, poiché anche il Signore dice: <i>Sarò nemico dei tuoi nemici e avverserò i tuoi avversari</i> <sup><a id="back_note_792" href="Note.html#note_792" title="792" class="noteref">792</a></sup>, e ancora: <i>Sei tu a fianco del peccatore e amico di colui che Dio odia?</i> <sup><a id="back_note_793" href="Note.html#note_793" title="793" class="noteref">793</a></sup>. Questi passi vanno spiegati nello stesso modo di quelli in cui è detto: <i>Onora tuo padre e tua madre</i> <sup><a id="back_note_794" href="Note.html#note_794" title="794" class="noteref">794</a></sup>, e poi: <i>Chi non odia padre e madre, ecc</i>. <sup><a id="back_note_795" href="Note.html#note_795" title="795" class="noteref">795</a></sup>: cioè, la sovrabbondanza di amore per Dio sembra generare sentimento contrario nei confronti di quelli che lo avversano, perché non ci può essere accordo fra la luce e le tenebre e fra Cristo e Belial, né partecipazione fra il fedele e l’infedele <sup><a id="back_note_796" href="Note.html#note_796" title="796" class="noteref">796</a></sup>.</p>

  <p class="normal">Dopo aver esposto, come abbiamo potuto, queste osservazioni sulle norme riguardo all’amore, comprendiamo chiaramente qual è il servizio che la sposa, cioè sia la chiesa sia l’anima che tende alla perfezione, chiede agli amici dello sposo: prima aveva chiesto di essere introdotta nella casa del vino, dove senza dubbio aveva compreso che fra tutto ciò che aveva visto eccelleva e spiccava la grazia dell’amore e aveva imparato che l’amore è la più importante di ogni cosa e la sola che non venga meno <sup><a id="back_note_797" href="Note.html#note_797" title="797" class="noteref">797</a></sup>; ora perciò chiede di apprendere la sua norma, per evitare, nel caso faccia qualcosa di sregolato, di ricevere dall’amore qualche ferita, come poco dopo dice: <i>Sono ferita d’amore</i> <sup><a id="back_note_798" href="Note.html#note_798" title="798" class="noteref">798</a></sup>. Se poi interpretiamo queste parole come rivolte agli angeli, ai quali la sposa chiede istruzione e protezione, ciò non sembrerà errato, in rapporto a quanto vien detto al popolo di Dio: <i>Rallegratevi, genti, col suo popolo, e li confortino tutti gli angeli di Dio</i> <sup><a id="back_note_799" href="Note.html#note_799" title="799" class="noteref">799</a></sup>; e così altrove: <i>L’angelo del Signore si tiene vicino a coloro che lo temono e li libererà</i> <sup><a id="back_note_800" href="Note.html#note_800" title="800" class="noteref">800</a></sup>, e ancora: <i>Non disprezzate uno solo di questi piccoli che sono nella chiesa, poiché i loro angeli vedono sempre il volto del Padre mio, ch’è nei cieli</i> <sup><a id="back_note_801" href="Note.html#note_801" title="801" class="noteref">801</a></sup>. E nell’<i>Apocalissi</i> di Giovanni il Figlio di Dio rende testimonianza all’angelo di Tiatira per l’amore che questo angelo aveva ben ordinato nella chiesa a lui affidata: infatti è scritto: <i>Conosco le tue opere e il tuo amore e la fede e il servizio e la pazienza, e le tue opere</i> <i>ultime più grandi delle prime</i> <sup><a id="back_note_802" href="Note.html#note_802" title="802" class="noteref">802</a></sup>. Ma non sembrerà neppure errato riferire quelle parole ai profeti, che prestarono servizio al Verbo di Dio prima dell’arrivo dello sposo, si che per opera della loro dottrina la chiesa sembra voler imparare le norme dell’amore, cioè essere istruita dagli scritti profetici. E non sarà neppure sconveniente se diciamo che tutti i santi, i quali si sono allontanati da questa vita avendo ancora amore verso coloro che sono in questo mondo, si prendono cura della loro salvezza e li aiutano con le preghiere e l’intercessione presso Dio. Infatti nel libro dei Maccabei è scritto: <i>Questi è Geremia, profeta di Dio, che sempre prega per il popolo</i> <sup><a id="back_note_803" href="Note.html#note_803" title="803" class="noteref">803</a></sup>. Non sarà infine fuor di luogo, come abbiamo accennato sopra, che queste parole siano rivolte agli apostoli: infatti per opera loro sia tutta la chiesa di Dio sia l’anima che cerca Dio viene introdotta nella casa del vino, è colmata di profumi e odori ed è adagiata fra i meli, come leggiamo subito dopo, per apprendere tutta la norma e il significato dell’amore.</p>

  <p class="Verso"><i>Sostenetemi con profumi, appoggiatemi ai meli, poiché io sono ferita d’amore </i>(2, 5)</p>

  <p class="normal">Il testo greco reca: <i>Sostenetemi in amyrois</i>, facendo menzione dell’<i>amyrum</i>, un tipo di albero che i traduttori latini, ritenendo che si trattasse della mirra, hanno tradotto con <i>profumi</i> <sup><a id="back_note_804" href="Note.html#note_804" title="804" class="noteref">804</a></sup>. Ecco quindi il senso del passo: dopo che la sposa ha ascoltato le parole rivolte a lei proprio dalla bocca dello sposo, ed è entrata nella camera del tesoro del re e nella casa del vino e nel luogo del banchetto, e lì ha osservato le vittime e la coppa mescolata con i misteri di lui, quasi stupefatta e ferita per l’ammirazione di tutto ciò, chiede ancora agli amici e ai compagni dello sposo di essere sostenuta e, quasi venendo meno, di essere sorretta stando un po’ appoggiata ad un albero di <i>amyrum</i> o di melo. Infatti colpita dalla ferita d’amore cerca il ristoro degli alberi e del bosco. Questo secondo la lettera.</p>

  <p class="normal">Ma per poter di qui esporre il significato spirituale, abbiamo bisogno della grazia che meritò di ottenere da Dio proprio Salomone, cioè la conoscenza della natura di tutte le radici alberi e piante che esistono <sup><a id="back_note_805" href="Note.html#note_805" title="805" class="noteref">805</a></sup>, si da conoscere anche noi quale sia la natura e quale l’efficacia dell’albero chiamato <i>amyrum</i>, per poter con cognizione di causa applicare di qui l’interpretazione spirituale. Tuttavia riguardo a questa pianta abbiamo potuto sapere soltanto che ha dolce odore ma non produce frutto <sup><a id="back_note_806" href="Note.html#note_806" title="806" class="noteref">806</a></sup>. Invece tutti sanno che il melo non solo porta frutto, ma lo porta dolcissimo e odorosissimo. Orbene, tutti gli uomini sono definiti alberi, sia buoni sia cattivi, sia fruttuosi sia sterili, come anche il Signore dice nel Vangelo: <i>Rendete un albero buono e anche il suo frutto sarà buono, rendete un albero cattivo e anche il suo frutto sarà cattivo <sup><a id="back_note_807" href="Note.html#note_807" title="807" class="noteref">807</a></sup></i>; e: <i>Ogni albero che non produce buon frutto sarà tagliato e gettato al fuoco</i> <sup><a id="back_note_808" href="Note.html#note_808" title="808" class="noteref">808</a></sup>. Fra gli uomini ci sono tre categorie: alcuni assolutamente non producono frutto; fra quelli che li producono, ci sono frutti buoni e frutti cattivi. Perciò qui la sposa, cioè la chiesa di Cristo, chiede di essere sollevata e appoggiata ad un melo, che produce buoni frutti, e fa così giustamente e a ragione. Infatti la chiesa trova sostegno e appoggio in coloro che fruttificano e crescono nelle buone opere.</p>

  <p class="normal">Ma allora che cosa significa che essa vuol essere sollevata anche sugli <i>amyra</i>, alberi infruttuosi e dotati solo di buon odore? Io credo ch’essa indichi, come coloro che godono solo dell’odore e non apportano alcun frutto, quelli di cui Paolo scrive ai Corinzi: <i>Quelli che in ogni luogo invocano il nome del Signore nostro Gesù Cristo, il loro e il nostro</i> <sup><a id="back_note_809" href="Note.html#note_809" title="809" class="noteref">809</a></sup>. In quanto invocano il nome del Signore nostro Gesù Cristo, essi hanno in sé, grazie proprio a quest’invocazione del nome, una certa dolcezza di odore, ma poiché non vengono alla fede con tutta fiducia e libertà, non pro ducono frutto di fede. In tale condizione possiamo intendere i catecumeni della chiesa. Infatti essi hanno in sé non poca fiducia e molta speranza di diventare un giorno anche loro alberi fruttiferi per essere piantati nel paradiso di Dio proprio dal Padre, ch’è l’agricoltore <sup><a id="back_note_810" href="Note.html#note_810" title="810" class="noteref">810</a></sup>. È lui infatti che pianta alberi di tal genere nella chiesa di Cristo, ch’è giardino di delizie <sup><a id="back_note_811" href="Note.html#note_811" title="811" class="noteref">811</a></sup>, come dice anche il Signore: <i>Ogni pianta che non avrà piantato il Padre mio celeste, sarà sradicata</i> <sup><a id="back_note_812" href="Note.html#note_812" title="812" class="noteref">812</a></sup>. Ma la chiesa si appoggia anche ai meli e su questi riposa. Tali meli dobbiamo interpretare come le anime che ogni giorno si rinnovano secondo l’immagine di colui che le ha create <sup><a id="back_note_813" href="Note.html#note_813" title="813" class="noteref">813</a></sup>. Poiché esse rinnovandosi reintegrano in sé l’immagine del Figlio di Dio <sup><a id="back_note_814" href="Note.html#note_814" title="814" class="noteref">814</a></sup>, ben a ragione sono chiamate meli, dato che del loro stesso sposo sopra si era detto che era come un albero di melo in mezzo agli alberi del bosco <sup><a id="back_note_815" href="Note.html#note_815" title="815" class="noteref">815</a></sup>. E non meravigliarti se egli, ch’è sempre lo stesso, sia detto albero di melo, albero di vita <sup><a id="back_note_816" href="Note.html#note_816" title="816" class="noteref">816</a></sup> e in altro diverso modo, poiché egli stesso è detto anche pane vero, vera vita, agnello <sup><a id="back_note_817" href="Note.html#note_817" title="817" class="noteref">817</a></sup> e molte altre cose. Infatti tutte queste cose diventa il Figlio di Dio per ognuno, secondo quanto richiede la capacità e il desiderio di chi partecipa di lui <sup><a id="back_note_818" href="Note.html#note_818" title="818" class="noteref">818</a></sup>. In tal senso egli è anche manna <sup><a id="back_note_819" href="Note.html#note_819" title="819" class="noteref">819</a></sup>, che pur essendo un solo cibo rendeva il sapore ad ognuno secondo il suo desiderio. Perciò egli si presenta non solo come pane a quelli che hanno fame e come vino a quelli che hanno sete, ma anche come pomo profumato a quelli che vogliono provar piacere. Per tal motivo anche la sposa, ormai ristorata e bene nutrita, chiede di appoggiarsi ai meli, sapendo che per lei nel Verbo c’era non solo ogni cibo ma anche ogni delizia; e fra questi alberi soprattutto si aggira quando si accorge di essere ferita dai dardi d’amore.</p>

  <p class="normal">Se mai è qualcuno che una volta è stato arso da tale fedele amore per il Verbo di Dio che, come dice il profeta, ha ricevuto la dolce ferita della sua freccia eletta <sup><a id="back_note_820" href="Note.html#note_820" title="820" class="noteref">820</a></sup>, ch’è stato trafitto dal dardo amabile della sua scienza si da sospirare per il desiderio di lui notte e giorno, si da non poter dire altro, non voler udire altro, non saper pensare desiderare bramare altro che lui, tale anima a ragione dice: <i>Sono ferita d’amore</i> <sup><a id="back_note_821" href="Note.html#note_821" title="821" class="noteref">821</a></sup>, e da lui ho ricevuto la ferita di cui dice Isaia<i>: Mi ha posto come freccia eletta e mi ha nascosto nella sua faretra</i> <sup><a id="back_note_822" href="Note.html#note_822" title="822" class="noteref">822</a></sup>. Con tale ferita conviene che Dio colpisca le anime, che le trafigga con tali dardi e frecce, e che le ferisca con ferite che apportano la salvezza, così che anch’esse, poiché Dio è amore <sup><a id="back_note_823" href="Note.html#note_823" title="823" class="noteref">823</a></sup>, dicano: <i>Poiché io sono ferita d’amore <sup><a id="back_note_824" href="Note.html#note_824" title="824" class="noteref">824</a></sup></i>.</p>

  <p class="normal">In questo ch’è, per così dire, un dramma d’amore la sposa dice di aver ricevuto ferite d’amore. Ma l’anima che arde per la sapienza di Dio analogamente può dire: io sono ferita dalla sapienza, quell’anima cioè che può scorgere la bellezza della sapienza di Dio. E un’altra anima, osservando la magnificenza della forza e ammirando la potenza del Verbo di Dio, può dire: sono ferita dalla potenza, tale — credo — qual era l’anima che diceva: <i>Il Signore è la mia luce: chi temerò? Il Signore è il protettore della mia vita: di chi avrò paura?</i> <sup><a id="back_note_825" href="Note.html#note_825" title="825" class="noteref">825</a></sup>. Un’altra anima ardendo di amore per la sua giustizia e osservando la rettitudine dei suoi consigli e della sua provvidenza dice certamente: sono ferita dalla giustizia. Un’altra ancora parla allo stesso modo osservando l’immensità della sua bontà e della sua pietà. Ma esse tutte insieme hanno questa ferita d’amore, dalla quale dice di essere stata ferita la sposa.</p>

  <p class="normal">Tuttavia occorre sapere che, come ci sono queste frecce di Dio che infliggono ferita salutare all’anima che ha desiderio di bene, così ci sono anche i dardi infuocati del maligno <sup><a id="back_note_826" href="Note.html#note_826" title="826" class="noteref">826</a></sup>, dai quali l’anima che non sia protetta dallo scudo della fede <sup><a id="back_note_827" href="Note.html#note_827" title="827" class="noteref">827</a></sup> viene ferita a morte. Di questi dardi dice il profeta: <i>Ecco, i peccatori hanno teso l’arco, hanno preparato nella faretra le loro </i>frecce, per saettare nell’ombra i giusti di cuore <sup><a id="back_note_828" href="Note.html#note_828" title="828" class="noteref">828</a></sup>. Peccatori che saettano dall’ombra qui son detti i demoni invisibili, e sono essi che hanno, alcuni, dardi di fornicazione, altri di cupidigia e di avidità, dai quali moltissimi vengono feriti. Hanno anche frecce di superbia e vanagloria: e queste sono tanto sottili che a stento l’anima si accorge di essere stata ferita da loro, se non è rivestita delle armi di Dio e non sta vigile e immobile contro le astuzie del diavolo, proteggendosi completamente con lo scudo della fede <sup><a id="back_note_829" href="Note.html#note_829" title="829" class="noteref">829</a></sup> e non lasciando parte del corpo priva di questa protezione. Quanti che siano i dardi scagliati dai demoni, se trovano la mente dell’uomo protetta dalla fede, anche se sono infuocati, anche se ardono per le fiamme dei desideri e per gl’incendi dei vizi, la fede piena li spegne tutti.</p>

  <p class="Verso"><i>La sua sinistra sotto la mia testa e la sua destra m’abbracci </i>(2, 6)</p>

  <p class="normal">Il dramma d’amore descrive la sposa che si affretta all’unione con lo sposo: infatti procede con parole già più evidenti. Ma tu volgiti più rapidamente ancora allo spirito che dà la vita <sup><a id="back_note_830" href="Note.html#note_830" title="830" class="noteref">830</a></sup> ed evitando i significati corporei osserva attentamente quale sia la sinistra del Verbo di Dio, quale la destra, quale anche la testa della sposa, cioè dell’anima perfetta e della chiesa, e non ti tragga in errore il senso carnale e passionale. Infatti qui sinistra e destra dello sposo sono le stesse che nei <i>Proverbi</i> sono attribuite alla sapienza, là dov’è detto: <i>Lunghezza di vita è nella sua destra e nella sua sinistra ricchezze e gloria</i> <sup><a id="back_note_831" href="Note.html#note_831" title="831" class="noteref">831</a></sup>. Qui non crederai che come sapienza sia indicata una donna per il fatto che è definita con un nome femminile: analogamente, neppure nel nostro testo, dato che lo sposo, il Verbo di Dio, è indicato con un nome maschile, ne devi interpretare in senso corporeo destra e sinistra o intendere gli abbracci della sposa in funzione del genere femminile della parola. Infatti il Verbo di Dio, anche se in greco è definito con nome maschile e in latino con nome neutro, tuttavia è al di sopra del genere maschile o neutro o femminile; e al di sopra di ogni interpretazione di tal genere si deve intendere ciò di cui si parla, non solo il Verbo di Dio, ma anche la sua chiesa e l’anima perfetta, che vengono definite come la sposa. Infatti così dice anche l’apostolo: <i>In Cristo non è né uomo né donna, ma tutti in lui siamo una cosa sola</i> <sup><a id="back_note_832" href="Note.html#note_832" title="832" class="noteref">832</a></sup>. A motivo degli uomini che non riescono ad ascoltare se non si fa uso di parole comuni, la sacra Scrittura ha descritto questi argomenti secondo il costume dell’umano linguaggio, affinché noi li ascoltiamo espressi con parole note ed usuali ma li interpretiamo appropriatamente in riferimento alle realtà divine e incorporee. Infatti come colui che afferma di amare la bellezza della sapienza mostra di aver trasferito allo studio della sapienza il naturale sentimento di amore ch’è in lui, così anche qui la sposa, cioè la chiesa, chiede che il suo sposo, il Verbo di Dio, le sollevi il capo con la sinistra e con la destra abbracci e stringa tutto il resto del corpo.</p>

  <p class="normal">Sinistra è quella in cui si dice che la sapienza contiene ricchezze e gloria <sup><a id="back_note_833" href="Note.html#note_833" title="833" class="noteref">833</a></sup>. Ma quali ricchezze ha la chiesa e quale gloria se non quelle che ha ricevuto da colui che, essendo ricco, è diventato povero perché la chiesa diventasse ricca con la sua povertà? <sup><a id="back_note_834" href="Note.html#note_834" title="834" class="noteref">834</a></sup>. Qual è la gloria? Quella senza dubbio della quale egli dice: <i>Padre, glorifica tuo figlio</i> <sup><a id="back_note_835" href="Note.html#note_835" title="835" class="noteref">835</a></sup>, indicando la gloria della passione. Perciò la fede nella passione di Cristo costituisce ricchezza e gloria della chiesa, che sono contenute nella sua sinistra. Ritengo che così si debba intendere la sinistra del Verbo di Dio, poiché egli ha operato provvidenzialmente sia prima sia per mezzo dell’incarnazione. Perciò l’attività provvidenziale del Verbo di Dio anteriore all’incarnazione può essere vista come la destra, invece l’attività svolta per mezzo dell’incarnazione si può chiamare sinistra. Perciò si dice che egli ha nella sinistra ricchezza e gloria: infatti con l’incarnazione egli ha cercato ricchezza e gloria, cioè la salvezza di tutti i popoli. Invece nella destra è lunghezza di vita, ad indicare certo l’eternità per cui in principio il Verbo era presso Dio <sup><a id="back_note_836" href="Note.html#note_836" title="836" class="noteref">836</a></sup>. Tale sinistra la chiesa, di cui Cristo è il capo, desidera avere sotto la sua testa, perché questa sia protetta con la fede nell’incarnazione di lui; e desidera essere abbracciata dalla sua destra, cioè conoscere ed essere istruita riguardo alle verità tenute nascoste e celate fin dal tempo che ha preceduto l’incarnazione. Per destra infatti dobbiamo intendere in Cristo tutto ciò in cui non è nulla che riguardi le miserie dei peccati e la caduta dovuta alla fragilità, per sinistra ciò con cui egli ha curato le nostre ferite ed ha portato i nostri peccati, divenuto egli stesso per noi peccato e maledizione <sup><a id="back_note_837" href="Note.html#note_837" title="837" class="noteref">837</a></sup>. Tutte queste operazioni, anche se sorreggono la testa e la fede della chiesa, ben a ragione sono definite come la sinistra del Verbo di Dio. Infatti in esse sappiamo ch’egli ha portato qualcosa d’altro <sup><a id="back_note_838" href="Note.html#note_838" title="838" class="noteref">838</a></sup>, oltre la natura (divina) ch’è tutta destra e tutta luce e splendore e gloria <sup><a id="back_note_839" href="Note.html#note_839" title="839" class="noteref">839</a></sup>.</p>

  <p class="Verso"><i>Vi scongiuro, figlie di Gerusalemme, per le virtù e le forze del campo: vogliate sollevare e ridestare l’amore, finché egli vorrà </i>(2, 7)</p>

  <p class="normal">La sposa parla ancora alle fanciulle, spingendole esortandole, anzi scongiurandole per ciò ch’essa sa esser loro caro e gradito, perché comincino a sollevare l’amore, che in loro giace a terra, a ridestarlo, quasi che in loro ancora dorma; a sollevarlo e ridestarlo tanto quanto vorrà lo sposo; a non far, riguardo all’amore, niente meno di quanto permetterà la volontà di quello. La perfezione della sposa innamorata è tale che essa vuole che nessuno agisca contro il desiderio e la volontà del suo amato. E perché le fanciulle non agiscano con negligenza e inerzia, le scongiura per le virtù del campo, cioè per le piante e i virgulti che stanno nel campo, e per le forze di quello, cioè per tutto quanto vi è stato seminato. Con tale trama di espressioni si sviluppa l’azione drammatica. Ma cerchiamo ora che cosa essa nasconda di segreto.</p>

  <p class="normal">Ogni anima, soprattutto quella ch’è figlia di Gerusalemme, ha un suo proprio campo che le è stato assegnato per arcana valutazione di meriti ad opera di Gesù. Tale fu il campo di Giacobbe, la cui dolcezza spinse Isacco ad esclamare con mistiche parole: <i>Ecco, il profumo di mio figlio è come quello di un campo rigoglioso, che il Signore ha benedetto</i> <sup><a id="back_note_840" href="Note.html#note_840" title="840" class="noteref">840</a></sup>. Perciò, come ho detto, ogni anima ha il suo campo: tale campo è la sua vita e il suo comportamento. In esso l’anima diligente e zelante opera attivamente e si studia di piantare tutti i buoni sentimenti e di coltivare tutte le virtù, e non solo le virtù ma anche la forza delle opere, con cui poter realizzare ciò ch’è prescritto dai comandamenti. Così ogni anima ha il suo campo, che coltiva pianta e semina come abbiamo spiegato. È poi un campo comune a tutte insieme le figlie di Gerusalemme, del quaIle Paolo dice: <i>Siete il campo di Dio</i> <sup><a id="back_note_841" href="Note.html#note_841" title="841" class="noteref">841</a></sup>. Tale campo interpretiamo come il comune esercizio della fede e della vita della chiesa, in cui operano virtù celesti e forze di grazia spirituale <sup><a id="back_note_842" href="Note.html#note_842" title="842" class="noteref">842</a></sup>. Ciascuna anima, qui chiamata figlia di Gerusalemme, sapendo di aver per madre la Gerusalemme celeste <sup><a id="back_note_843" href="Note.html#note_843" title="843" class="noteref">843</a></sup>, deve contribuire in qualcosa a coltivare questo campo e a desiderare di renderlo degno del possesso celeste.</p>

  <p class="normal">Per le virtù e le forze di questo campo la chiesa chiede che sia sollevato e ridestato l’amore di Cristo da parte delle fanciulle e di coloro che sono agl’inizi della fede, e dice loro: <i>Vogliate sollevare e ridestare l’amore finché egli vorrà</i> <sup><a id="back_note_844" href="Note.html#note_844" title="844" class="noteref">844</a></sup>: cioè, se sarete arrivate al punto da cominciare ad essere guidate non dallo spirito di timore ma dallo spirito di adozione <sup><a id="back_note_845" href="Note.html#note_845" title="845" class="noteref">845</a></sup>, e avrete progredito al punto che in voi l’amore perfetto estrometta il timore, allora potete sollevare ed esaltare in voi stesse l’amore e ridestarlo: ma sollevatelo ed esaltatelo finché vorrà il figlio dell’amore, anzi colui ch’è amore che proviene da Dio <sup><a id="back_note_846" href="Note.html#note_846" title="846" class="noteref">846</a></sup>, per evitare che, nella convinzione che riguardo all’amore di Dio siano sufficienti le misure dell’amore umano, facciate qualcosa non degna di Dio. Infatti la misura dell’amore di Dio è questa sola: che egli sia amato quanto vuole. D’altra parte, la volontà di Dio è sempre la stessa e non muta mai: perciò non si ammette mai mutamento o fine nell’amore di Dio. Per altro si deve osservare che la sposa non ha detto: Vogliate ricevere l’amore, bensì: <i>Vogliate sollevare</i>, quasi ch’esso si trovi in voi ma giaccia a terra e non stia eretto. E ancora, non ha detto: Vogliate trovare, ma: <i>Vogliate ridestare l’amore</i>, quasi ch’esso si trovi dentro ma giaccia e dorma in loro finché non trovi colui che lo ridesti. E credo che Paolo lo risvegliava anche allora mentre dormiva nei discepoli, quando diceva: <i>Svegliati, tu che dormi, e toccherai Cristo</i> <sup><a id="back_note_847" href="Note.html#note_847" title="847" class="noteref">847</a></sup>.</p>

  <p class="Verso"><i>Ecco la voce del mio amato </i>(2, 8)</p>

  <p class="normal">Più volte è stato opportuno ricordare che questo libro è composto in forma di azione drammatica. Così questo versetto indica che la sposa, mentre parla alle giovani figlie di Gerusalemme, improvvisamente come da lontano ode la voce dello sposo che parla con qualcuno; allora interrompe di parlare con le fanciulle, porge l’orecchio alle parole che le erano giunte e dice: <i>Ecco la voce del mio amato</i> <sup><a id="back_note_848" href="Note.html#note_848" title="848" class="noteref">848</a></sup>. Quanto poi allo sposo, immagina che prima di mostrarsi agli occhi della sposa egli si fa riconoscere solo con la voce, poi si mostra allo sguardo di lei mentre sale su alcuni monti vicini al luogo dove essa si trova, e valica a grandi non tanto passi quanto balzi colli e monti <sup><a id="back_note_849" href="Note.html#note_849" title="849" class="noteref">849</a></sup> a mo’·di cervo o di capriolo, e così si affretta con tutta sollecitudine verso la sposa. Quando poi arriva alla casa nella quale si trova la sposa, egli indugia ancora un po’ dietro la casa, così che si percepisca la sua presenza, senza però entrare dentro apertamente e manifestamente, ma volendo prima osservare la sposa quasi come fa un amante, attraverso la finestra <sup><a id="back_note_850" href="Note.html#note_850" title="850" class="noteref">850</a></sup>.</p>

  <p class="normal">Immagina ancora che presso la casa della sposa siano stati collocati lacci e reti per catturare la sposa o qualcuna delle compagne fra le figlie di Gerusalemme, se mai fosse uscita. A queste reti arriva lo sposo, sicuro di non poter essere catturato, ma essendo più forte le rompe e, avendole rotte, ci passa sopra e anche guarda attraverso di loro <sup><a id="back_note_851" href="Note.html#note_851" title="851" class="noteref">851</a></sup>. Dopo aver fatto tutto ciò, dice alla sposa: <i>Alzati, vieni, tu che mi sei vicina, mia sposa, mia colomba</i> <sup><a id="back_note_852" href="Note.html#note_852" title="852" class="noteref">852</a></sup>. Le parla così per mostrarle coi fatti che ormai essa fiduciosamente deve disprezzare le reti che il nemico aveva teso, e non deve temere i lacci che ormai vede spezzati da lui. Per spingere la sposa ad affrettarsi ancora di più, egli le dice che ormai è passato il tempo che sembrava sfavorevole, ed è andato via l’inverno, che gli sembrava messo avanti come un pretesto; sono.passate le piogge inutili e ormai è venuto il tempo dei fiori: perciò non indugiare ad incamminarti per venire da me <sup><a id="back_note_853" href="Note.html#note_853" title="853" class="noteref">853</a></sup>.</p>

  <p class="normal">Ecco infatti, anche i contadini, poiché ormai risplende il tempo di primavera, coltivano le vigne; ecco che si ode la voce degli altri uccelli e anche quella risonante e gradita della tortora che sverna. Il fico, ormai certo dell’arrivo del tempo primaverile, fa spuntare sicuro i suoi germogli, e le viti rassicurate della tranquillità del tempo non hanno esitazione a diffondere i loro fiori e i loro odori <sup><a id="back_note_854" href="Note.html#note_854" title="854" class="noteref">854</a></sup>. così lo sposo parla alla sposa della tranquillità del tempo, perché essa con maggiore fiducia osi intraprendere il cammino per andare a lui. Le descrive anche il luogo nel quale vuole che essa riposi insieme con lui e le dice che il riparo di una roccia contigua al muro (o al luogo ch’è davanti al muro) forma un posto pieno d’ombra. Li egli vuole che venga la sposa e lì, tolto il velo, vuole vedere i1 suo volto, perché essa sia conosciuta dallo sposo faccia a faccia <sup><a id="back_note_855" href="Note.html#note_855" title="855" class="noteref">855</a></sup>. E non solo lo sposo vuoi vedere il volto scoperto e libero della sposa, ma vuole ascoltare anche la sua voce, sicuro ormai che il volto di lei è bello e la voce dolce e dilettevole <sup><a id="back_note_856" href="Note.html#note_856" title="856" class="noteref">856</a></sup>. Anticipando abbiamo presentato insieme questi particolari per non interrompere l’andamento del dramma e la trama del senso letterale.</p>

  <p class="normal">Così, anticipando un po’, abbiamo seguito la trama fino a dove è detto: <i>Poiché la tua voce è dolce e il tuo volto avvenente</i> <sup><a id="back_note_857" href="Note.html#note_857" title="857" class="noteref">857</a></sup>. Ora, tornando indietro, vediamo il significato di: <i>Ecco la voce del mio amato</i> <sup><a id="back_note_858" href="Note.html#note_858" title="858" class="noteref">858</a></sup>. In un primo tempo Cristo viene conosciuto dalla chiesa soltanto per mezzo della voce. Infatti prima egli ha mandato avanti la sua voce per mezzo dei profeti, e anche se non era visto, tuttavia era ascoltato. Infatti veniva ascoltato grazie a ciò che di lui veniva annunziato. La sposa, cioè la chiesa che era radunata dall’inizio del tempo, ha ascoltato soltanto la sua voce tanto a lungo finché lo ha potuto vedere e dire: <i>Ecco, egli viene balzando sui monti e passando sui colli</i> <sup><a id="back_note_859" href="Note.html#note_859" title="859" class="noteref">859</a></sup>. Saliva infatti sui monti rappresentati dai profeti e sui colli rappresentati dai santi, cioè da coloro che in questo mondo avevano portato la sua immagine e il suo aspetto. Ma non sarà neppur fuor di luogo, se tu intendi che egli sale ed è in cima a tutti ‘i monti rappresentati dagli apostoli, e anche sui colli, cioè su coloro che in secondo luogo sono stati scelti e inviati da lui.</p>

  <p class="normal">Fra tutti costoro egli diventa simile al capriolo e al cerbiatto: al capriolo, perché la vista del capriolo supera quella di ogni altro animale; al cervo, perché questo arriva per uccidere il serpente <sup><a id="back_note_860" href="Note.html#note_860" title="860" class="noteref">860</a></sup>. E ogni anima — se pur ce n’è qualcuna che è tenuta stretta dall’amore del Verbo di Dio —, se talvolta si trova in una discussione — come sa bene ognuno ch’è esperto, allorché si viene alle strette e ci si trova alle prese con questioni difficili — se, ripeto, l’anima talvolta si trova in difficoltà con espressioni oscure e difficili della legge e dei profeti, se mai si accorge ch’egli è presente e sente da lontano il suono della sua voce, subito si sente sollevata. E allorché egli avrà cominciato ad avvicinarsi a mano a mano ai sensi di lei e ad illuminare ciò ch’è oscuro, allora essa lo vede salire sui monti e sui colli, cioè suggerire concetti di profondo e forte significato, si che a ragione tale anima può dire: <i>Ecco, egli viene balzando sui monti e passando sui colli</i> <sup><a id="back_note_861" href="Note.html#note_861" title="861" class="noteref">861</a></sup>.</p>

  <p class="normal">Facciamo queste considerazioni ben ricordando che già precedentemente lo sposo aveva parlato con la sposa standole faccia a faccia: ma, come abbiamo più volte ricordato, questo libro contiene una specie di azione drammatica, perciò ora alcune cose sono dette in presenza dei personaggi, ora altre in loro assenza; e l’alternarsi dei personaggi si svolge in maniera tale che l’uno e l’altro modo di espressione vengono convenientemente regolati. Benché infatti lo sposo prometta e dica alla sua sposa, cioè ai suoi discepoli eletti: <i>Ecco, io sono con voi tutti i giorni fino alla fine del mondo</i> <sup><a id="back_note_862" href="Note.html#note_862" title="862" class="noteref">862</a></sup>, tuttavia in altro luogo, facendo uso di parabola, egli dice che il padre di famiglia chiamò i servi e distribuì ad ognuno del denaro per trafficarlo e partì; e ancora dice che partì per chiedere per sé il regno; e ancora, a proposito dello sposo assente, si dice che a mezzanotte fecero clamore quelli che dicevano che veniva lo sposo <sup><a id="back_note_863" href="Note.html#note_863" title="863" class="noteref">863</a></sup>. Così ora lo sposo è presente e insegna; ora è assente e viene desiderato; e l’una e l’altra condizione si addicono sia alla chiesa sia all’anima zelante. Allorché infatti permette che la chiesa sopporti persecuzioni e tribolazioni, egli sembra lontano da lei; quando invece essa progredisce nella pace e fiorisce nella fede e nelle buone opere, si capisce ch’egli le è vicino. Così anche l’anima, quando cerca qualche spiegazione e desidera conoscere cose oscure e segrete, finché non riesce a capire, senza dubbio il Verbo di Dio è lontano da lei. Ma quando le sarà venuto in mente e apparso chiaramente ciò ch’essa cercava, chi dubiterà che le è vicino il Verbo di Dio, a illuminare la mente e a darle luce di conoscenza? così di volta in volta ci accorgiamo che egli ora è lontano ora è vicino a seconda delle singole questioni che nella nostra coscienza o diventano chiare o restano oscure. E sopportiamo questa condizione fino al momento in cui diventiamo tali che egli si degna non solo di visitarci di frequente, ma anche di rimanere presso di noi, secondo quanto, interrogato da un discepolo: <i>Signore, come mai tu cominci a rivelarti a noi e non a questo mondo?,</i> il Salvatore risponde: <i>Se uno mi ama, custodisce la mia parola, e il Padre mio lo ama e verremo a lui e in lui prenderemo dimora </i><sup><a id="back_note_864" href="Note.html#note_864" title="864" class="noteref">864</a></sup>. Perciò, se anche noi vogliamo vedere il Verbo di Dio e lo sposo dell’anima che sale sui monti ed esulta sui colli, ascoltiamo prima la sua voce, e dopo che gli avremo prestato ascolto in tutto, allora lo potremo anche vedere nel modo in cui nel nostro passo lo vede la sposa. Infatti, benché essa lo avesse visto anche prima, tuttavia non lo aveva visto, così come ora, salire sui monti ed esultare sui colli né sporgersi attraverso le sue finestre né guardare attraverso le reti, ma piuttosto sembra che prima lo avesse visto durante l’inverno. Infatti ora per la prima volta egli le dice: <i>Poiché l’inverno è passato</i> <sup><a id="back_note_865" href="Note.html#note_865" title="865" class="noteref">865</a></sup>. Perciò, come indica questa circostanza, anche durante l’inverno egli appare alla sposa, cioè in tempo di tribolazione e tentazione. Ma ben altra è quella visita, nella quale essa è visitata per poco e poi è di nuovo abbandonata per essere messa alla prova e poi di nuovo ricercata, perché il suo capo sia sollevato ed essa tutta sia abbracciata, per evitare che sia o titubante nella fede o eccessivamente gravata nel corpo dal peso delle tentazioni. Mi sembra infatti che sia stato tempo d’inverno allorché essa chiedeva che il suo capo, cioè il culmine della fede, fosse sostenuto dalla sinistra dello sposo e tutto il suo corpo abbracciato dalla destra. Ora invece la visione che appare dai monti e dai colli potrebbe designare l’altezza e l’efficacia delle grazie spirituali. Quanto poi al fatto che egli guarda attraverso le finestre, credo che possa indicare che egli illumina i sensi dell’anima. Le reti, ch’egli rompe e calpesta, indicano i lacci diabolici, poiché il tempo delle tentazioni, a guisa d’inverno, è ormai passato. Infatti sono evidenti i segni della primavera e dell’estate, come è detto nel salmo: <i>Estate e primavera, tu li hai fatti</i> <sup><a id="back_note_866" href="Note.html#note_866" title="866" class="noteref">866</a></sup>. Ora.Ja chiesa ha fatto germogliare i fiori del progresso spirituale, dopo che sono state superate le tentazioni ed è anche passato il tempo della potatura, come spiegheremo allorché verremo a trattare di questi passi.</p>

  <p class="Verso"><i>Ecco, egli viene balzando sui monti e passando sui colli </i>(2, 8)</p>

  <p class="normal">Sopra abbiamo spiegato il significato letterale. Perciò ora bisogna esaminare in che modo Cristo, venendo alla chiesa, salga sui monti e salti sui colli (<i>saltando</i> più che <i>passando</i> è il significato proprio del termine proposto) <sup><a id="back_note_867" href="Note.html#note_867" title="867" class="noteref">867</a></sup>. Isacco camminando e progredendo diventava più grande, finché diventò molto grande <sup><a id="back_note_868" href="Note.html#note_868" title="868" class="noteref">868</a></sup>. Paolo invece non già camminando ha progredito ma correndo, quando dice: <i>Ho compiuto la corsa</i> <sup><a id="back_note_869" href="Note.html#note_869" title="869" class="noteref">869</a></sup>. Ma del nostro Salvatore e sposo della chiesa non si dice né che cammina né che corre, ma che sale e salta sopra i monti e i colli. Se infatti tu consideri in quanto poco tempo la parola di Dio ha percorso il mondo invaso da false superstizioni e lo abbia richiamato alla conoscenza della vera fede <sup><a id="back_note_870" href="Note.html#note_870" title="870" class="noteref">870</a></sup>, puoi capire in che modo egli balzi sui monti, cioè superi con i suoi salti tutti i grandi regni e li pieghi ad accogliere la conoscenza della vera religione, e salti sui colli, allorché rapidamente soggioga anche i regni minori e li porta all’osservanza del vero culto. Così, saltando di luogo in luogo, di regno in regno, di provincia in provincia con l’illuminazione prodotta dal messaggio, grazie a colui che diceva di aver completato il Vangelo di Dio da Gerusalemme in giro fino all’Illirico <sup><a id="back_note_871" href="Note.html#note_871" title="871" class="noteref">871</a></sup>, tu comprenderai in che modo egli venga balzando sui monti e saltando sui colli.</p>

  <p class="normal">Ma il passo si può intendere anche in altro modo, in quanto Mosè ha scritto di lui e i profeti lo hanno annunciato. Ma a questo annuncio nel testo del Vecchio Testamento sta sovrapposto un velo. Quando per la sposa n velo è tolto <sup><a id="back_note_872" href="Note.html#note_872" title="872" class="noteref">872</a></sup>, cioè per la chiesa volta a Dio, subito essa vede lo sposo che sale in questi monti, cioè nei libri della legge; e nei colli dei libri profetici per la chiarezza ed evidenza della rivelazione essa lo vede non tanto che appare quanto che salta, per così dire: quasi che, voltando le singole pagine del testo profetico essa veda Cristo saltar fuori di li. Tolto ora finalmente il velo che ricopriva ogni passo del testo, essa ormai lo vede ribollire ed emergere e prorompere con evidente manifestazione. Credo che proprio per questo Gesù, quando si trasfigurò <sup><a id="back_note_873" href="Note.html#note_873" title="873" class="noteref">873</a></sup>, non si fermò in qualche luogo pianeggiante o in qualche convalle, ma salì sul monte e lì si trasfigurò, affinché tu sappia che egli si manifesta sempre sui monti e sui colli e comprenda che in nessun altro luogo lo devi cercare se non nei monti della legge e dei profeti.</p>

  <p class="normal">Quanto poi al fatto che tutti i santi sono chiamati monti, troverai in proposito molti passi della Scrittura, com’è detto nei salmi: <i>I suoi fondamenti sui monti santi</i> <sup><a id="back_note_874" href="Note.html#note_874" title="874" class="noteref">874</a></sup>, e ancora: <i>Ho innalzato i miei occhi sui monti, da cui mi verrà aiuto</i> <sup><a id="back_note_875" href="Note.html#note_875" title="875" class="noteref">875</a></sup>. Infatti nelle tribolazioni riceviamo aiuto dal contenuto delle sacre Scritture. Possiamo ancora intendere i monti, sui quali il Verbo di Dio sale e — per così dire — spazia più liberamente, come il Nuovo Testamento, e invece i colli, dai quali egli è saltato su, quasi che fosse stato a lungo compresso e nascosto, come i libri del Vecchio Testamento. Anche presso Geremia i cacciatori e i pescatori, che sono inviati a prendere gli uomini per salvarli, li prendono sui colli e sui monti: <i>Ecco, mando molti pescatori e molti cacciatori, e li prenderanno su ogni monte e su ogni colle</i> <sup><a id="back_note_876" href="Note.html#note_876" title="876" class="noteref">876</a></sup>. Ma questo ritengo che si realizzerà soprattutto nel tempo futuro della fine del mondo, allorché gli angeli al tempo della messe saranno mandati, secondo la parabola del Vangelo, per separare il frumento dalla zizzania <sup><a id="back_note_877" href="Note.html#note_877" title="877" class="noteref">877</a></sup>: colui che avrà vissuto e si sarà comportato in modo eccellente ed elevato si troverà sui monti o sui colli, e non nei luoghi bassi e umili, e non là dove sia mescolato insieme con la zizzania ma collocato sugli eccelsi pensieri e sull’altezza della fede, sempre unito al Verbo di Dio che sale sui monti e salta sui colli. Questo stesso concetto è espresso nel Vangelo anche con un’altra parabola di analogo significato: <i>Se qualcuno si trova sul tetto, non scenda a prendere alcunché dalla casa</i> <sup><a id="back_note_878" href="Note.html#note_878" title="878" class="noteref">878</a></sup>.</p>

  <p class="normal">Il senso pregnante di questo passo ci suggerisce un’altra interpretazione. Infatti ognuno che crede in Dio con piena fede può essere chiamato monte o colle, per l’eccellenza della vita e la profondità dell’intelligenza. Anche se un tempo è stato valle, poiché in lui Cristo progredisce per età sapienza e grazia <sup><a id="back_note_879" href="Note.html#note_879" title="879" class="noteref">879</a></sup>, ogni valle sarà colmata <sup><a id="back_note_880" href="Note.html#note_880" title="880" class="noteref">880</a></sup>: invece tutti i superbi e coloro che si esaltano come monti e come colli saranno umiliati a terra, perché <i>chi si esalta sarà umiliato, e chi si umilia sarà esaltato <sup><a id="back_note_881" href="Note.html#note_881" title="881" class="noteref">881</a></sup></i>. Di quelli invece è detto: <i>Coloro che confidano nel Signore, sono come il monte di Sion</i> <sup><a id="back_note_882" href="Note.html#note_882" title="882" class="noteref">882</a></sup>; e di Gerusalemme è detto: <i>I monti le stanno attorno</i> <sup><a id="back_note_883" href="Note.html#note_883" title="883" class="noteref">883</a></sup>. Perciò ritengo che ben a ragione anche il nostro Salvatore, come è definito pietra recisa dal monte senza opera di mano, che è diventata un grande monte <sup><a id="back_note_884" href="Note.html#note_884" title="884" class="noteref">884</a></sup>, e come è detto re dei re e sacerdote dei sacerdoti <sup><a id="back_note_885" href="Note.html#note_885" title="885" class="noteref">885</a></sup>, così può essere chiamato anche monte dei monti. Ma perché trovi posto anche il terzo tipo d’interpretazione, riferiamo il passo ad ogni singola anima. Se ci sono alcuni più capaci di accogliere il Verbo di Dio, che hanno bevuto l’acqua data loro da Gesù e questa è diventata in loro fonte di acqua viva, zampillante in vita eterna <sup><a id="back_note_886" href="Note.html#note_886" title="886" class="noteref">886</a></sup>, costoro, nei quali il Verbo di Dio ribolle con frequenti pensieri e quasi con copiosi perenni flutti, diventano a ragione monti e colli di vita scienza e dottrina: su di loro balza e salta nella maniera più degna il Verbo di Dio, ch’è diventato in loro, per l’abbondanza di dottrina, fonte di acqua viva, zampillante in vita eterna.</p>

  <p class="Verso"><i>Il mio amato è simile al capriolo o al cerbiatto sui monti di Bethel </i>(2, 9)</p>

  <p class="normal">Da ciò che leggiamo nel Deuteronomio si ricava che il capriolo e il cervo sono annoverati fra gli animali puri. Infatti è scritto così: <i>Questi sono gli animali che mangerete: il vitello e l’agnello fra il bestiame, il capro fra i caprini, il cervo, il capriolo, la gazzella, il daino, l’antilope, la giraffa</i> <sup><a id="back_note_887" href="Note.html#note_887" title="887" class="noteref">887</a></sup>. Che il santo sia paragonato al cervo viene riportato in molti passi della Scrittura, come nel salmo ov’è detto: <i>Come il cervo anela alle fonti d’acqua, così l’anima mia anela a te, Dio</i> <sup><a id="back_note_888" href="Note.html#note_888" title="888" class="noteref">888</a></sup>. E d’altra parte, nel passo che abbiamo addotto dal Deuteronomio non sembra doversi trascurare neppure l’appropriato ordine con cui sono enumerati gli animali puri: infatti per primo è scritto il vitello, secondo l’agnello, terzo il capro. Fra gli animali che, secondo lo stesso Mosè, non vengono offerti all’altare il testo prima pone il cervo, per secondo il capriolo e poi per ordine tutti gli altri animali. Il significato di tutto ciò è chiaro ed evidente a quanti lo Spirito Santo ha concesso più abbondante grazia spirituale nel dono della scienza. A noi qui, poiché nell’interpretazione del nostro passo ci tocca parlare ora soltanto del cervo e del capriolo, sembra conveniente radunare dalle sacre Scritture, secondo le nostre possibilità, ciò che vien detto su questi animali, dei quali Mosè, trattando delle carni che, non offerte all’altare, possono essere mangiate a piacimento, dice: <i>come il capriolo e il cervo</i> <sup><a id="back_note_889" href="Note.html#note_889" title="889" class="noteref">889</a></sup>. Qualcosa d’importante dice sul cervo il <i>XXVIII salmo</i>, dove per ordine descrive la potenza e l’efficacia della voce di Dio: <i>Voce del Signore che porta a perfezione i cervi</i> (cioè, li rende perfetti) <i>e rivelerà alla luce le spesse boscaglie</i> <sup><a id="back_note_890" href="Note.html#note_890" title="890" class="noteref">890</a></sup>. Infatti, come si dice che la voce del Signore recide la fiamma del fuoco e percuote il deserto <sup><a id="back_note_891" href="Note.html#note_891" title="891" class="noteref">891</a></sup>, così si dice che porta a compimento i cervi e rivela alla luce le spesse boscaglie. Anche in Giobbe troviamo che si parla del cervo, là dove il Signore parla a Giobbe attraverso il turbine e la nube: <i>Hai osservato i parti dei cervi o contato i loro mesi pieni fino al parto? Hai alleviato i loro dolori o nutrito i loro nati o procurato senza dolore i loro parti? Si separeranno da loro i figli e si moltiplicheranno nella nascita. Andranno via e non torneranno</i> <sup><a id="back_note_892" href="Note.html#note_892" title="892" class="noteref">892</a></sup>. Ancora va aggiunto quanto leggiamo nei <i>Proverbi</i>: <i>Il cervo amico e il cerbiatto grazioso ti parli</i> <sup><a id="back_note_893" href="Note.html#note_893" title="893" class="noteref">893</a></sup>. Sul momento ci sono venuti in mente questi passi sul cervo.</p>

  <p class="normal">Li abbiamo addotti per parlare <i>non nella dottrina dell’umana sapienza ma nella dottrina dello spirito, mettendo in rapporto cose spirituali con cose spirituali</i> <sup><a id="back_note_894" href="Note.html#note_894" title="894" class="noteref">894</a></sup>. Perciò invochiamo Dio, il Padre del Verbo, perché ci riveli i misteri della sua parola, allontani il nostro intelletto dalla dottrina dell’umana sapienza e lo esalti e l’innalzi alla dottrina spirituale, si che possiamo dire non ciò che sente l’udito carnale ma ciò che contiene la volontà dello Spirito Santo. Paolo c’insegna che l’invisibilità di Dio si comprende per mezzo delle cose visibili e che le cose che non si vedono si possono considerare sulla base dei principi formali e della somiglianza delle cose che si vedono <sup><a id="back_note_895" href="Note.html#note_895" title="895" class="noteref">895</a></sup>. Così egli ci dimostra che questo mondo visibile ci fa conoscere il mondo invisibile e che questa nostra terra posta in basso contiene immagini di realtà celesti <sup><a id="back_note_896" href="Note.html#note_896" title="896" class="noteref">896</a></sup>: così da ciò ch’è in basso possiamo salire a ciò che sta in alto e da ciò che vediamo in terra possiamo avere conoscenza e comprensione di ciò che sta nei cieli. A somiglianza di tali realtà celesti, perché più facilmente si potessero coglierne e comprenderne le differenze, il creatore ha dato forma alle creature che sono in terra. E forse, come ha creato l’uomo a sua immagine e somiglianza <sup><a id="back_note_897" href="Note.html#note_897" title="897" class="noteref">897</a></sup>, così ha creato anche le altre creature secondo la somiglianza di certi esemplari celesti <sup><a id="back_note_898" href="Note.html#note_898" title="898" class="noteref">898</a></sup>. Forse a tal punto le cose terrene hanno immagine e somiglianza con le realtà celesti, che anche il granello di senape, il più piccolo fra tutti i semi <sup><a id="back_note_899" href="Note.html#note_899" title="899" class="noteref">899</a></sup>, ha un esemplare in cielo cui rassomiglia. La natura di tale esemplare ha un principio formale così complesso che il granello di senape, che pur essendo il più piccolo di tutti i semi diventa il più grande di tutti i vegetali si che possono venirvi gli uccelli del cielo e abitare fra i suoi rami, porta somiglianza non soltanto di un qualsiasi esemplare celeste, ma dello stesso regno dei cieli. Così è possibile che anche gli altri semi, che sono in terra, abbiano fra le realtà celesti qualcosa cui rassomigliano e che costituisce il loro principio formale. Se ciò vale per i semi, certo vale anche per le piante; e se per le piante, anche per gli animali, alati rettili e quadrupedi.</p>

  <p class="normal">Ma possiamo andare ancora avanti nella comprensione di questo concetto. Il grano di senape non presenta soltanto la somiglianza del regno dei cieli per il fatto che gli uccelli abitano fra i suoi rami, ma presenta anche un’altra immagine, cioè quella della perfezione della fede: infatti se uno ha fede quanto un grano di senape, può dire al monte di spostarsi e quello si sposterà <sup><a id="back_note_900" href="Note.html#note_900" title="900" class="noteref">900</a></sup>. Analogamente anche le altre cose terrene non sotto un solo aspetto ma sotto diversi aspetti possono presentare forma e immagine delle realtà celesti. E come sono più d’una le facoltà, p. es., nel grano di senape, che presentano immagine delle realtà celesti, ultima fra queste è l’uso che se ne fa fra gli uomini per necessità corporee. Così anche degli altri semi e delle piante erbe radici e anche fra gli animali possiamo pensare che essi prestino agli uomini servizio e uso corporeo, ma presentino anche forme e immagini di realtà celesti, per mezzo delle quali l’anima può essere istruita per contemplare anche le realtà invisibili e celesti. Forse proprio questo dice lo scrittore della sapienza divina: <i>Egli infatti mi ha dato vera conoscenza di tutto ciò che esiste, affinché io conoscessi la sostanza del mondo e le proprietà degli elementi, l’inizio la fine e il mezzo dei tempi, l’alternarsi dei solstizi e i cambiamenti delle stagioni, i giri dell’anno e le posizioni degli astri, le nature degli animali e gl’istinti delle fiere, le violenze degli spiriti e i pensieri degli uomini, le differenze delle piante e i poteri delle radici; e ho conosciuto tutto ciò ch’è occulto e manifesto</i> <sup><a id="back_note_901" href="Note.html#note_901" title="901" class="noteref">901</a></sup>. Guarda se da questo passo possiamo intendere con maggiore chiarezza ed evidenza ciò che abbiamo cominciato ad esaminare. Infatti lo scrittore della sapienza divina, dopo aver elencate tutte le cose una per una, conclude dicendo di aver acquistato conoscenza delle cose occulte e manifeste, e così fa vedere che ognuna delle cose che sono manifeste ha relazione con qualcuna delle cose che sono occulte, cioè che ognuna delle cose visibili ha somiglianza e rapporto formale con le cose invisibili. Perciò, dato che non è possibile per l’uomo che vive nella carne conoscere alcunché delle realtà occulte ed invisibili a meno che non ne abbia ricevuto qualche immagine e somiglianza dalle cose visibili, per questo ritengo che colui che tutto ha creato nella sapienza <sup><a id="back_note_902" href="Note.html#note_902" title="902" class="noteref">902</a></sup>, abbia creato ognuna delle specie di cose visibili in terra in maniera tale da parvi un principio di conoscenza delle realtà invisibili e celesti. In tal modo per questo tramite la mente umana può innalzarsi alla comprensione spirituale e cercare nelle realtà celesti i principi e le cause delle cose: così, anch’essa, istruita dalla sapienza di Dio, potrà dire: <i>Ho conosciuto tutto ciò ch’è occulto e manifesto</i> <sup><a id="back_note_903" href="Note.html#note_903" title="903" class="noteref">903</a></sup>. In tal senso conosce anche la sostanza del mondo, non solo questa visibile e corporea ch’è sotto gli occhi di tutti, ma anche quella incorporea e invisibile ch’è nascosta <sup><a id="back_note_904" href="Note.html#note_904" title="904" class="noteref">904</a></sup>. Conosce gli elementi non solo del mondo visibile ma anche del mondo invisibile, e le proprietà degli uni e degli altri. Quanto poi all’inizio fine e mezzo dei tempi, per inizio del mondo visibile s’intende quello che Mosè ha fissato prima di 6000 anni non ancora completi <sup><a id="back_note_905" href="Note.html#note_905" title="905" class="noteref">905</a></sup>, come mezzo s’intende il tempo che scorre, e come fine quella che speriamo allorché passeranno cielo e terra <sup><a id="back_note_906" href="Note.html#note_906" title="906" class="noteref">906</a></sup>. Ma secondo la conoscenza delle realtà nascoste, come inizio intendiamo quello che può comprendere soltanto colui ch’è stato istruito nella sapienza di Dio e tale che non lo possono contenere in sé né tempi né secoli; come mezzo intendiamo la realtà presente; come fine ciò che dovrà accadere, cioè la perfezione e realizzazione di tutto l’universo, che comunque può essere congetturata e intesa sulla base delle realtà visibili. Quanto all’alternanza dei solstizi, ai cambiamenti delle stagioni e ai giri dell’anno, bisogna metterli in relazione con gli invisibili cambiamenti e alternanze delle realtà incorporee. Anche i giri degli anni temporali e presenti bisogna riferirli ad anni più antichi ed eterni, secondo colui che diceva: <i>Ho avuto in mente anni eterni</i> <sup><a id="back_note_907" href="Note.html#note_907" title="907" class="noteref">907</a></sup>. Colui che ha meritato la conoscenza delle cose occulte non esiterà, quanto alla posizione degli astri, a mettere in relazione ciò che si vede apertamente con ciò ch’è nascosto, e dirà che è una stirpe di santi, che primariamente discende dalla stirpe di Abramo, ch’è come le stelle del cielo <sup><a id="back_note_908" href="Note.html#note_908" title="908" class="noteref">908</a></sup>. E secondo la conoscenza delle cose occulte riferirà alle stelle la gloria della futura resurrezione, seguendo colui che ha detto: <i>Altra la gloria del sole, altra la gloria della luna, altra la gloria delle stelle: infatti una stella differisce dall’altra in gloria. Così sarà anche la resurrezione dei morti</i> <sup><a id="back_note_909" href="Note.html#note_909" title="909" class="noteref">909</a></sup>.</p>

  <p class="normal">Nello stesso senso comprendi anche ciò ch’è detto sulle nature degli animali e sugl’istinti delle fiere. Infatti se non avessero ben conosciuto la natura degli animali, né il Salvatore avrebbe detto nei Vangeli: <i>Dite a questa volpe</i> <sup><a id="back_note_910" href="Note.html#note_910" title="910" class="noteref">910</a></sup>, né Giovanni avrebbe detto di alcuni: <i>Serpenti, generazione di vipere</i> <sup><a id="back_note_911" href="Note.html#note_911" title="911" class="noteref">911</a></sup>; né di certuni direbbe il profeta: <i>Sono diventati cavalli da riproduzione</i> <sup><a id="back_note_912" href="Note.html#note_912" title="912" class="noteref">912</a></sup>, e un altro: <i>L’uomo, che era in onore, non ha compreso; è stato messo alla pari con le bestie irrazionali ed è diventato simile a loro <sup><a id="back_note_913" href="Note.html#note_913" title="913" class="noteref">913</a></sup></i>. Aveva imparato a conoscere bene gl’istinti delle fiere colui che diceva: <i>Il loro furore come quello del serpente, come di una vipera sorda e che ottura le sue orecchie</i> <sup><a id="back_note_914" href="Note.html#note_914" title="914" class="noteref">914</a></sup>. Tale è il criterio d’interpretazione su ciò ch’è detto sulla violenza degli spiriti <sup><a id="back_note_915" href="Note.html#note_915" title="915" class="noteref">915</a></sup>: visibilmente si parla di venti e soffi d’aria <sup><a id="back_note_916" href="Note.html#note_916" title="916" class="noteref">916</a></sup>, ma invisibilmente della violenza degli spiriti immondi, che anche Paolo ha definito venti di dottrina <sup><a id="back_note_917" href="Note.html#note_917" title="917" class="noteref">917</a></sup>. Conseguentemente, come pensieri degli uomini <sup><a id="back_note_918" href="Note.html#note_918" title="918" class="noteref">918</a></sup> la sapienza intende corporalmente quelli che procedono dal cuore umano, ma invisibilmente intende coloro che gettano negli uomini pensieri malvagi e pessimi, com’è scritto nel Vangelo: <i>Il diavolo istillò nel cuore di Giuda Iscariota il pensiero di tradire</i> <sup><a id="back_note_919" href="Note.html#note_919" title="919" class="noteref">919</a></sup> il Signore, e com’è detto nei <i>Proverbi</i>: <i>Se lo spirito che ha potere salirà su di te, non lasciare il tuo posto, perché</i> <i>la sanità copre grandi peccati</i> <sup><a id="back_note_920" href="Note.html#note_920" title="920" class="noteref">920</a></sup>. E c’è anche un autore di buoni pensieri: per questo penso che sia stato scritto nei Salmi: <i>Beato l’uomo che riceve aiuto da te, Signore: ha disposto in cuor suo l’ascesa</i> <sup><a id="back_note_921" href="Note.html#note_921" title="921" class="noteref">921</a></sup>; e ancora: <i>Il pensiero dell’uomo ti glorificherà e tutti i suoi pensieri celebreranno la tua festa</i> <sup><a id="back_note_922" href="Note.html#note_922" title="922" class="noteref">922</a></sup>. Quindi, secondo quanto abbiamo osservato, riguardo ad ogni cosa si può mettere in relazione l’ambito del visibile con quello dell’invisibile, ciò ch’è manifesto con ciò ch’è occulto, il corporeo coll’incorporeo, e si può pensare che la stessa creazione del mondo sia stata fatta dalla sapienza divina con tale disposizione che essa, grazie alle cose stesse che servono d’esempio, ci istruisce sulle realtà invisibili a partire da quelle visibili, e dalle realtà terrene ci trasporta alle realtà celesti.</p>

  <p class="normal">Questo criterio non si ha soltanto nelle creature, ma perfino la sacra Scrittura è stata composta con tale artificio di sapienza. Infatti in relazione ad occulti misteri visibilmente il popolo è condotto fuori da questo Egitto terreno e marcia attraverso il deserto, dove c’erano il serpente che mordeva, lo scorpione e la sete, e dove non c’era acqua, e si aggiungano tutte le altre cose che sono riportate in questi racconti <sup><a id="back_note_923" href="Note.html#note_923" title="923" class="noteref">923</a></sup>. Tutto ciò, come abbiamo detto, porta immagine e forma di alcune realtà nascoste <sup><a id="back_note_924" href="Note.html#note_924" title="924" class="noteref">924</a></sup>. E trovi questo modo di fare non solo negli scritti degli antichi ma anche nei fatti del nostro Signore e Salvatore che sono raccontati nei Vangeli.</p>

  <p class="normal">Se perciò abbiamo dimostrato che tutte le cose manifeste hanno rapporto con cose che sono nascoste, ne consegue che anche questo cervo visibile e il capriolo, di cui si tratta nel Cantico, si riferiscono ad alcuni principi di cose incorporee, si che a tali cervi invisibili e occulti sembra adattarsi l’espressione: <i>Voce del Signore che porta a perfezione i cervi</i> <sup><a id="back_note_925" href="Note.html#note_925" title="925" class="noteref">925</a></sup>. Infatti, quale perfezione può derivare dalla voce del Signore a questi cervi visibili? o quale mai dottrina viene loro dalla voce del Signore? Se invece cercheremo i cervi spirituali, la cui forma ed immagine porta questo animale corporeo, troverai che quelli possono essere portati a somma perfezione dalla voce di Dio.</p>

  <p class="normal">Dobbiamo intendere in maniera degna della maestà divina di quali cervi conviene che il Signore osservi i parti <sup><a id="back_note_926" href="Note.html#note_926" title="926" class="noteref">926</a></sup>, assistendo le partorienti e prestando loro cura, finché partoriscano figli tali che avversino e perseguitino la stirpe dei serpenti. Infatti di tali cervi conviene che Dio osservi i parti, per evitare che finiscano in aborto, e conti i loro mesi pieni fino al parto e assista i loro travagli e i loro dolori, perché la loro generazione non sia vana ma sia perfetta la loro nascita, e tanto a lungo essi partoriscano finché Cristo abbia preso forma in loro <sup><a id="back_note_927" href="Note.html#note_927" title="927" class="noteref">927</a></sup>. La prole di tali cervi il Signore in persona nutrisce, cioè di coloro che riversano sul Signore la loro preoccupazione <sup><a id="back_note_928" href="Note.html#note_928" title="928" class="noteref">928</a></sup>, perché il Signore li nutrisca e assista ai loro dolori del parto, allorché per il timore di Dio avranno concepito e avranno partorito e avranno generato spirito di salvezza <sup><a id="back_note_929" href="Note.html#note_929" title="929" class="noteref">929</a></sup>. Ai dolori di tale parto assiste il Signore e di questi si prende cura. Egli provoca i loro dolori perché <i>vadano e piangano portando i loro semi</i> <sup><a id="back_note_930" href="Note.html#note_930" title="930" class="noteref">930</a></sup> e si trovino fra i dolori degli uomini e con questi siano flagellati perché non li prenda la superbia <sup><a id="back_note_931" href="Note.html#note_931" title="931" class="noteref">931</a></sup>. Tali cervi, com’è detto, separano i loro nati <sup><a id="back_note_932" href="Note.html#note_932" title="932" class="noteref">932</a></sup>. Infatti quelli che essi avranno generato grazie al Vangelo <sup><a id="back_note_933" href="Note.html#note_933" title="933" class="noteref">933</a></sup>, li distaccano dai legami del peccato e dai lacci del diavolo, perché non siano più tenuti stretti alla volontà di quello. E questi si moltiplicheranno, com’è detto, e non torneranno <sup><a id="back_note_934" href="Note.html#note_934" title="934" class="noteref">934</a></sup>. Infatti non imiteranno la moglie di Lot <sup><a id="back_note_935" href="Note.html#note_935" title="935" class="noteref">935</a></sup>, non torneranno indietro, perché sanno che chi mette mano all’aratro, se guarderà indietro, non è adatto per il regno dei cieli <sup><a id="back_note_936" href="Note.html#note_936" title="936" class="noteref">936</a></sup>: perciò dimenticheranno per sempre ciò che sta dietro e tenderanno a ciò che sta avanti <sup><a id="back_note_937" href="Note.html#note_937" title="937" class="noteref">937</a></sup>.</p>

  <p class="normal">Tali cervi la voce di Dio rende perfetti. Qual è la voce di Dio se non quella che si trova nella legge e nei profeti e ch’è arrivata fino a Giovanni, che era <i>voce di uno che grida nel deserto</i> <sup><a id="back_note_938" href="Note.html#note_938" title="938" class="noteref">938</a></sup>? Infatti proprio la voce di Giovanni, che diceva: <i>Preparate le vie del Signore, raddrizzate i sentieri del nostro Dio</i> <sup><a id="back_note_939" href="Note.html#note_939" title="939" class="noteref">939</a></sup>, rendeva perfetti i cervi, perché fossero perfetti nello stesso sentimento e nello stesso pensiero <sup><a id="back_note_940" href="Note.html#note_940" title="940" class="noteref">940</a></sup>. Chi è tale, ben a ragione dice: <i>Come il cervo anela alle fonti d’acqua, così l’anima mia anela a te, Dio</i> <sup><a id="back_note_941" href="Note.html#note_941" title="941" class="noteref">941</a></sup>. E cervo amico <sup><a id="back_note_942" href="Note.html#note_942" title="942" class="noteref">942</a></sup> chi altri sarà se non colui che uccide il serpente che aveva sedotto Eva <sup><a id="back_note_943" href="Note.html#note_943" title="943" class="noteref">943</a></sup> e, diffondendo in lei col soffio della sua parola il veleno del peccato, aveva infettato tutta la posterità col contagio della prevaricazione? Egli è venuto a rimuovere nella sua carne l’inimicizia <sup><a id="back_note_944" href="Note.html#note_944" title="944" class="noteref">944</a></sup> che il malvagio mediatore aveva provocato fra Dio e gli uomini. Come cerbiatto grazioso <sup><a id="back_note_945" href="Note.html#note_945" title="945" class="noteref">945</a></sup> possiamo invece intendere lo Spirito Santo, dal quale coloro che sono assetati e anelano a Dio ottengono grazie spirituali e doni celesti.</p>

  <p class="normal">Tutto ciò abbiamo detto, perché risultasse più evidente il motivo per cui la sposa paragona il suo amato al cerbiatto. Se poi dobbiamo anche esaminare perché questo non sia paragonato al cervo, come in altri luoghi, ma al cerbiatto, considera che, mentre era nella forma di Dio <sup><a id="back_note_946" href="Note.html#note_946" title="946" class="noteref">946</a></sup>, <i>ci è stato dato un figlio e per noi è nato un bambino, il cui potere era sulla sua spalla</i> <sup><a id="back_note_947" href="Note.html#note_947" title="947" class="noteref">947</a></sup>. E. cerbiatto, perché ci è nato un piccolo bambino. E così forse per cervi si possono intendere i santi, come Abramo, Isacco, Giacobbe, Davide, Salomone e tutti coloro dalla cui stirpe è disceso Gesù secondo la carne. Mi spinge anche quel ch’è scritto nel <i>CIII salmo</i>: <i>Gli alti monti per i cervi</i> <sup><a id="back_note_948" href="Note.html#note_948" title="948" class="noteref">948</a></sup>. Già abbiamo detto che come cervi vanno intesi i santi che sono venuti in questo mondo per distruggere il veleno del serpente. Vediamo allora quali siano gli alti monti, che sembrano messi a parte per i soli cervi e sui quali non può salire alcuno che non sia cervo. Ritengo che come alti monti sia stata definita la conoscenza della Trinità, a ricevere la quale nessuno può salire se non è diventato cervo. Ma questi che qui son detti alti monti, altrove son definiti al singolare alto monte, come dice Isaia: <i>Sali sull’alto monte, tu che evangelizzi Sion; esalta con forza la tua voce, tu che evangelizzi Gerusalemme</i> <sup><a id="back_note_949" href="Note.html#note_949" title="949" class="noteref">949</a></sup>. Quello stesso che lì è compreso come Trinità per la distinzione delle persone, qui è compreso come il solo Dio per l’unità di sostanza <sup><a id="back_note_950" href="Note.html#note_950" title="950" class="noteref">950</a></sup>. Siano sufficienti queste considerazioni sul cerbiatto.</p>

  <p class="normal">Vediamo ora in che modo l’amato sia paragonato anche col capriolo (o col daino). Questo animale, quanto al vocabolo greco, ha ricevuto il nome perché ha vista acutissima <sup><a id="back_note_951" href="Note.html#note_951" title="951" class="noteref">951</a></sup>. Ma chi è che riesce a vedere così come vede Cristo? Egli è il solo che veda e conosca il Padre <sup><a id="back_note_952" href="Note.html#note_952" title="952" class="noteref">952</a></sup>. Infatti, anche se si dice che i puri di cuore vedranno Dio 2<sup><a id="back_note_953" href="Note.html#note_953" title="953" class="noteref">953</a></sup>, lo vedranno grazie alla rivelazione di Cristo, così come anche il capriolo è per natura tale che non solo egli vede in maniera acutissima, ma fa vedere anche agli altri. Infatti quelli che han pratica di medicina dicono che nelle viscere di questo animale è un umore che guarisce l’accecamento degli occhi e rende acuta la vista alquanto indebolita. Perciò a ragione Cristo viene paragonato al capriolo (o al daino): infatti non soltanto egli vede il Padre ma fa si che lo vedano anche quelli di cui egli avrà curato la vista. Ma sta’ attento, poiché senti che Dio viene visto, a non immaginare alcunché di corporeo e a non credere che Dio sia visibile. La vista con la quale si vede Dio non è del corpo ma dell’intelletto e dello spirito. Lo stesso Salvatore, facendo nel Vangelo tale distinzione, con vocabolo appropriato non ha detto: Nessuno ha visto il Padre se non il Figlio, ma: <i>Nessuno conosce il Padre se non il Figlio</i> <sup><a id="back_note_954" href="Note.html#note_954" title="954" class="noteref">954</a></sup>. Infatti a quanti fa conoscere Dio egli dà spirito di scienza e spirito di sapienza <sup><a id="back_note_955" href="Note.html#note_955" title="955" class="noteref">955</a></sup>, affinché per mezzo di tale spirito conoscano Dio. Perciò diceva ai discepoli: <i>Chi ha visto me ha visto anche il Padre</i> <sup><a id="back_note_956" href="Note.html#note_956" title="956" class="noteref">956</a></sup>. E certo noi non saremo così sciocchi da credere che chi ha visto corporalmente Gesù abbia visto anche il Padre. Altrimenti anche gli Scribi, i Farisei, gl’ipocriti e Pilato che lo ha fatto flagellare, e tutta la gente che gridava: <i>Crocifiggilo, crocifiggilo</i> <sup><a id="back_note_957" href="Note.html#note_957" title="957" class="noteref">957</a></sup>, dal momento che vedevano Gesù secondo la carne, avrebbero visto anche Dio. Il che è non solo assurdo ma anche empio. Infatti, quando le turbe lo pressavano mentre andava con i discepoli, di nessuno di quelli che lo pressavano e lo stringevano si dice che lo abbia toccato, se non di quella sola che, soffrendo perdita di sangue, si avvicinò e gli toccò l’orlo del vestito: solo a costei Gesù rese testimonianza dicendo: <i>Qualcuno mi ha toccato; infatti ho sentito che una forza è uscita da me</i> <sup><a id="back_note_958" href="Note.html#note_958" title="958" class="noteref">958</a></sup>. Analogamente, pur essendo molti quelli che lo vedevano, di nessuno si dice che lo abbia visto, se non chi riconobbe che egli era il Verbo di Dio e il Figlio di Dio; e si dice che in lui viene visto e conosciuto anche il Padre.</p>

  <p class="normal">Ma non ci sfugga neppure che lo sposo è paragonato prima al capriolo e poi al cerbiatto, mentre il cervo è animale più grande del capriolo. Considera se non si debba pensare ad una spiegazione di questo genere: poiché la salvezza dei credenti si fonda su due componenti, la conoscenza della fede e la perfezione delle opere, la considerazione razionale della fede, che viene paragonata al capriolo in rapporto all’azione di vedere e contemplare, viene considerata come primo gradino della salvezza; in secondo luogo è ricordata la perfezione delle opere, ch’è espressa con la figura del cervo che vince e distrugge il veleno dei serpenti e le arti diaboliche. In tal senso la sposa dice che il suo amato è simile al capriolo e al cerbiatto sui monti di Bethel. Bethel significa casa di Dio. Possiamo perciò interpretare i monti che sono nella casa di Dio come i libri della legge e dei profeti e anche come gli scritti evangelici e apostolici, per mezzo dei quali si scorge e si contempla la fede di Dio e si apprende e si realizza la perfezione delle opere.</p>

  <p class="Verso"><i>Ecco, egli si è fermato dietro la nostra parete, sporgendosi attraverso le finestre e guardando attraverso le reti. Mi risponde l’amato e mi dice </i>(2, 9-10)</p>

  <p class="normal">Quando considero la difficoltà d’investigare il significato di queste parole della Scrittura, mi sembra che mi succeda qualcosa di simile a colui che avanza sulle tracce della selvaggina seguendo il fiuto di un abile cane. Succede talvolta che, mentre il cacciatore attento alle tracce crede di essere ormai vicino alla tana nascosta, il cane viene improvvisamente abbandonato dagl’indizi delle tracce. Poi di nuovo, fiutati più attentamente gli odori, ritorna indietro per la strada che aveva già percorso, finché trova il luogo nel quale la selvaggina si era cacciata più profondamente per passare poi di nascosto su un’altra via. E quando il cacciatore trova questa via, la segue più alacremente, più certo per la speranza della preda e più sicuro per la solidità della traccia. Così anche noi, poiché in qualche modo ci sono venute meno le tracce della spiegazione che ci eravamo proposti, torniamo un po’ indietro e seguiamo un ordine di esposizione più ampio di quello seguito fino adesso, nella speranza che il Signore Dio nostro ci consegni nelle mani la selvaggina. Così, preparandola e condendola, secondo la scienza della madre Rachele, con il sale della parola razionale, meriteremo di ottenere la benedizione del padre spirituale Giacobbe <sup><a id="back_note_959" href="Note.html#note_959" title="959" class="noteref">959</a></sup>. Per tal motivo sembra necessario tornare un po’ indietro e riesporre la primitiva spiegazione, perché diventi chiaro quale ne sia il significato più esatto.</p>

  <p class="normal">Mi sembra di capire che dall’inizio dell’azione la sposa stia fuori ad un bivio e che per l’amore che porta allo sposo guardi da una parte e dall’altra se egli venga, se appaia; né essa vuole incamminarsi per una strada, finché ignora da che parte egli venga. Non vuole neppure stare in casa, ma resta fuori e agitata dal desiderio di lui dice: <i>Mi baci con i baci della sua bocca</i> <sup><a id="back_note_960" href="Note.html#note_960" title="960" class="noteref">960</a></sup>. Quando poi lo sposo arriva, essa dice: <i>Le tue mammelle sono deliziose più del vino</i> <sup><a id="back_note_961" href="Note.html#note_961" title="961" class="noteref">961</a></sup>, e ciò che segue fino a <i>correremo dietro di te</i> <sup><a id="back_note_962" href="Note.html#note_962" title="962" class="noteref">962</a></sup>. Dopo, ormai amata e ricevendo.dallo sposo il contraccambio del suo amore, viene introdotta nella camera del tesoro di lui e dice: <i>Il re mi ha introdotto nella sua camera del tesoro</i> <sup><a id="back_note_963" href="Note.html#note_963" title="963" class="noteref">963</a></sup>. Quanto alle frasi che sono riportate dopo, la sposa le rivolge allo sposo stando nella casa, mentre le fanciulle sono presenti e assistono la sposa e i compagni assistono lo sposo.</p>

  <p class="normal">D’altra parte si deve capire che lo sposo, in quanto uomo, non sta sempre in casa e non sta sempre accanto alla sposa che resta in casa, ma esce spesso; e quella, quasi spasimando per l’amore di lui, cerca l’assente; e talvolta egli torna a lei. Perciò mi sembra che per tutto il libro talvolta lo sposo viene ricercato perché è assente, talvolta invece è presente e parla con la sposa. Questa dal canto suo, dopo aver visto molte e magnifiche cose nella camera del tesoro dello sposo, chiede di essere introdotta anche nella casa del vino. Entra e l’osserva; ma lo sposo, ch’è uomo, non è rimasto in casa; perciò agitata di nuovo dall’amore di lui la sposa esce fuori e va in giro intorno alla casa, entrando uscendo e guardando da ogni parte quando ritorni a lei lo sposo. Ed ecco, all’improvviso lo vede che superando a larghi salti i gioghi dei vicini monti scende verso la casa, dove essa spasima in ansia per amore di lui. Lo sposo arrivato si ferma per un momento dietro la parete della casa, considerando ed esaminando tra sé qualcosa, come suole accadere. Ma ormai, sentendo anche lui l’amore per la sposa, grazie alla sua alta statura, che arriva fino alle finestre della casa (queste finestre hanno una parte fatta — come dicono — a reticolo), egli si sporge attraverso, e più alto ancora della finestra, ne arriva a toccare la parte più alta, munita di reticolo. Guardando attraverso il reticolo, si rivolge alla sposa e le dice: <i>Alzati, vieni, tu che mi sei vicina, mia bella, mia colomba</i> <sup><a id="back_note_964" href="Note.html#note_964" title="964" class="noteref">964</a></sup>. Questi sono i punti che mi son sembrati presentare molta difficoltà nell’esporre la trama dell’azione e nello spiegarne il significato: penso che lì abbia meglio chiariti questa ripetuta analisi del discorso.</p>

  <p class="normal">Invece l’interpretazione spirituale di questo testo non è altrettanto laboriosa e difficile. Infatti la sposa del Verbo, l’anima, che sta nella reggia di lui, cioè nella chiesa, apprende dal suo sposo, il Verbo di Dio, tutto ciò ch’è riposto e nascosto nella sala del trono e nella camera del tesoro regio: apprende che in questa casa, ch’è la chiesa del Dio vivente <sup><a id="back_note_965" href="Note.html#note_965" title="965" class="noteref">965</a></sup>, è anche una cantina di quel vino che fu messo insieme dai torchi santi, vino non solo nuovo ma anche vecchio e dolce, rappresentato dalla dottrina della legge e dei profeti. Sufficientemente esercitata su questi testi, essa può accogliere in sé colui ch’era in principio presso Dio, il Dio Verbo <sup><a id="back_note_966" href="Note.html#note_966" title="966" class="noteref">966</a></sup>: egli però non resta sempre con lei — questo infatti è impossibile per la natura umana <sup><a id="back_note_967" href="Note.html#note_967" title="967" class="noteref">967</a></sup> —, ma tal volta la viene a visitare talvolta l’abbandona, affinché essa lo desideri di più. Allorché essa viene visitata dal Verbo di Dio, secondo il significato del passo addotto sopra, egli viene a lei salendo attraverso i monti, cioè rivelandole gli elevati ed eccelsi principi della scienza divina, fino ad arrivare all’edificazione della chiesa, ch’è la casa del Dio vivente, colonna e fondamento di verità <sup><a id="back_note_968" href="Note.html#note_968" title="968" class="noteref">968</a></sup>. Egli sta presso la parete (o dietro la parete), in maniera da non essere né del tutto nascosto né del tutto visibile. Infatti il Verbo di Dio e la parola di scienza <sup><a id="back_note_969" href="Note.html#note_969" title="969" class="noteref">969</a></sup> non si rivela all’aperto e alla presenza di tutti né tale da essere calpestato <sup><a id="back_note_970" href="Note.html#note_970" title="970" class="noteref">970</a></sup>, ma viene trovato solo se sarà stato cercato, e viene trovato non all’aperto ma coperto e quasi nascosto dietro la parete.</p>

  <p class="normal">L’anima poi, che sta nella chiesa, non deve essere intesa come collocata fra le pareti di un edificio, ma posta dentro le fortificazioni della fede e l’edificio della sapienza e coperta dagli alti fastigi dell’amore. Infatti buon proposito e fede nella retta dottrina fanno sì che l’anima stia nella casa della chiesa. Qui ci sono alcune membra che sono chiamate camera del tesoro e casa del vino e con nomi di questo genere, in relazione alla diversa gradazione delle grazie e alla diversità dei doni spirituali. In tal senso anche la parete è parte di questa casa che indica la stabilità della dottrina, dietro la quale si dice che ora sta lo sposo: rispetto ad essa egli è tanto grande e alto da superare tutto l’edificio e da guardare la sposa, cioè l’anima. Egli non si manifesta ancora a lei in maniera evidente e completa, ma quasi guardando attraverso la rete l’esorta e la spinge a non starsene dentro in ozio ma ad uscire fuori e a cercare di vederlo non più attraverso finestre e reti né come attraverso uno specchio e per enigmi, bensì uscendo fuori e standogli faccia a faccia <sup><a id="back_note_971" href="Note.html#note_971" title="971" class="noteref">971</a></sup>. Infatti ora, poiché essa non è in condizione di poterlo osservare così, egli le sta non di faccia ma alle spalle e dietro la parete. Ma egli si sporge attraverso le finestre, che senza dubbio erano aperte per ricevere luce ed illuminare la casa: sporgendosi e guardando attraverso, il Verbo di Dio spinge l’anima ad alzarsi ed a venire a lui.</p>

  <p class="normal">Per finestre intendiamo i sensi corporei, attraverso i quali entrano e vanno all’anima o la vita o la morte. Così infatti dà a vedere Geremia, quando parla dei peccatori: <i>La morte è salita attraverso le vostre finestre</i> <sup><a id="back_note_972" href="Note.html#note_972" title="972" class="noteref">972</a></sup>. In che modo la morte è salita attraverso le finestre? Nel caso che gli occhi del peccatore vedano una donna con desiderio: poiché chi avrà osservato così una donna, ha fatto adulterio con lei in cuor suo <sup><a id="back_note_973" href="Note.html#note_973" title="973" class="noteref">973</a></sup>; ecco che così la morte è entrata nell’anima attraverso le finestre degli occhi. Se qualcuno presta ascolto a cose vane, soprattutto alla falsa scienza di dottrine erronee, allora la morte entra nell’anima attraverso la finestra degli orecchi. Se invece l’anima, osservando l’ordinamento del mondo, dalla bellezza delle creature comprende che Dio è il creatore dell’universo e ammira le sue opere e loda il creatore di queste opere, a tale anima attraverso le finestre degli occhi entra la vita. Quando porge orecchio alla parola di Dio e si diletta delle spiegazioni della sua sapienza e della sua scienza, all’anima di costui attraverso le finestre degli orecchi entra la luce della sapienza. Il Verbo di Dio, guardando attraverso queste finestre e dirigendo il suo sguardo alla sposa anima, l’esorta ad alzarsi e a venire a lui, cioè ad abbandonare le cose corporee e visibili e ad affrettarsi alle realtà incorporee e spirituali, poiché le cose che si vedono sono effimere, invece quelle che non si vedono sono eterne <sup><a id="back_note_974" href="Note.html#note_974" title="974" class="noteref">974</a></sup>. Così si dice che lo spirito di Dio va in giro e cerca anime degne <sup><a id="back_note_975" href="Note.html#note_975" title="975" class="noteref">975</a></sup>, che possano diventare adatte per essere abitazione della sapienza. Quanto poi al fatto che egli guarda attraverso le reti della finestra, senza dubbio ciò indica che, finché l’anima si trova nella casa di questo corpo, essa non può accogliere integra e schietta la sapienza di Dio, ma attraverso simboli segni e immagini di cose visibili contempla le realtà invisibili e incorporee. Questo significa che lo sposo guarda la sposa attraverso le reti della finestra.</p>

  <p class="normal">Se poi interpretiamo questo testo riferendolo a Cristo e alla chiesa, la casa nella quale la chiesa abitava sono le Scritture della legge e dei profeti: infatti lì è la camera del tesoro del re piena di tutte le ricchezze della sapienza e della scienza <sup><a id="back_note_976" href="Note.html#note_976" title="976" class="noteref">976</a></sup>; lì è anche la casa del vino, cioè la dottrina mistica e morale, che allieta il cuore degli uomini <sup><a id="back_note_977" href="Note.html#note_977" title="977" class="noteref">977</a></sup>. Cristo nell’arrivare si è fermato un poco dietro la parete della casa del Vecchio Testamento: stava infatti dietro la parete allorché non si era ancora manifestato al popolo. Ma quando giunse il tempo ed egli attraverso le finestre della legge e dei profeti, cioè per mezzo di tutto quello che su di lui era stato annunciato, cominciò ad apparire e a farsi vedere dalla chiesa che stava dentro la casa, cioè dentro la lettera della legge, l’esorta ad uscire di lì ed a venire fuori, a lui. Infatti se essa non esce, cioè se non avanza e progredisce dalla lettera allo spirito, essa non può congiungersi con lo sposo, cioè unirsi con Cristo <sup><a id="back_note_978" href="Note.html#note_978" title="978" class="noteref">978</a></sup>. Perciò la chiama e l’invita a passare dalle cose carnali alle spirituali, dalle visibili alle invisibili, dalla legge al Vangelo.</p>

  <p class="normal">Così le dice: <i>Alzati, vieni, tu che mi sei vicina, mia bella, mia colomba</i> <sup><a id="back_note_979" href="Note.html#note_979" title="979" class="noteref">979</a></sup>. E volendo anticipare anche qualcosa del testo che segue, per non smarrire il senso di tutto il passo, forse per questo le dice anche: <i>Ecco, l’inverno è passato, la pioggia è andata via</i> <sup><a id="back_note_980" href="Note.html#note_980" title="980" class="noteref">980</a></sup>, per indicare il tempo della Pasqua, perché egli patì quando passò l’inverno e finirono le piogge, e insieme per far vedere, attraverso il significato spirituale, che fino al tempo in cui il Signore patì ci furono piogge sulla terra. Infatti il Signore comandava allora alle piogge, cioè ai profeti <sup><a id="back_note_981" href="Note.html#note_981" title="981" class="noteref">981</a></sup>, che facessero piovere la pioggia della parola sulla terra. Ma poiché con Giovanni Battista è terminato l’ufficio dei profeti <sup><a id="back_note_982" href="Note.html#note_982" title="982" class="noteref">982</a></sup>, a ragione si dice che le piogge sono andate via e sono cessate. Ma le piogge dei profeti sono cessate non per danno dei credenti ma per maggiore guadagno della chiesa. Infatti che bisogno è di piogge là dove il fiume allieta la città di Dio <sup><a id="back_note_983" href="Note.html#note_983" title="983" class="noteref">983</a></sup> e dove nel cuore di ognuno dei credenti scaturisce una fonte di acqua viva che zampilla in vita eterna <sup><a id="back_note_984" href="Note.html#note_984" title="984" class="noteref">984</a></sup>? Che bisogno c’è di pioggia, dal momento che ormai i fiori sono spuntati nella nostra terra e dalla venuta del Salvatore non viene più tagliato il fico che prima non aveva portato frutto? Infatti ora ha già prodotto i suoi frutti <sup><a id="back_note_985" href="Note.html#note_985" title="985" class="noteref">985</a></sup>. Anche le vigne hanno diffuso il loro profumo. Per cui uno di quelli che erano di tale vigna diceva: <i>Poiché siamo buon odore di Cristo in ogni luogo, fra quanti si salvano e fra quanti periscono</i> <sup><a id="back_note_986" href="Note.html#note_986" title="986" class="noteref">986</a></sup>. Abbiamo anticipato queste osservazioni, come sopra indicammo, prima di arrivare proprio a questo punto del testo, perché non ci sfuggisse il significato che ci era venuto in mente sul momento. Perciò torniamo ora ad esaminare in che modo si dica che lo sposo guarda attraverso le reti.</p>

  <p class="normal">È scritto: <i>Infatti non senza ragione vengono tese le reti agli uccelli</i> <sup><a id="back_note_987" href="Note.html#note_987" title="987" class="noteref">987</a></sup>; e si comanda al giusto, se sarà caduto nel peccato, di sfuggire <i>come gazzella dai lacci e come uccello dalle reti</i> <sup><a id="back_note_988" href="Note.html#note_988" title="988" class="noteref">988</a></sup>. La vita dei mortali è piena di lacci di offese e di reti, di inganni, che contro il genere umano ha teso colui che, gigante cacciatore contro il Signore, è chiamato Nembroth <sup><a id="back_note_989" href="Note.html#note_989" title="989" class="noteref">989</a></sup>. Infatti chi altri è il vero gigante se non il diavolo, che si ribella anche contro Dio? I lacci delle tentazioni e le trappole delle insidie del diavolo sono chiamate reti. Poiché il nemico aveva teso ovunque queste reti e aveva intrappolato proprio tutti, fu necessario che venisse uno che.fosse superiore e più forte di lui e lo calpestasse, per aprire la via a quelli che lo avrebbero seguito. Perciò il Salvatore, prima di unirsi con la chiesa, viene tentato dal diavolo <sup><a id="back_note_990" href="Note.html#note_990" title="990" class="noteref">990</a></sup>, affinché vincendo le reti delle tentazioni potesse guardarvi attraverso e di qui chiamare a sé la chiesa, per insegnarle e farle vedere che non attraverso l’ozio e le mollezze ma attraverso molte tentazioni e tribolazioni essa deve venire a Cristo. Per questo non è stato altri che potesse vincere tali reti. Tutti infatti — è scritto — <i>hanno peccato</i> <sup><a id="back_note_991" href="Note.html#note_991" title="991" class="noteref">991</a></sup>; e ancora: <i>Non è giusto sopra la terra che abbia fatto il bene e non abbia peccato</i> <sup><a id="back_note_992" href="Note.html#note_992" title="992" class="noteref">992</a></sup>; e ancora: <i>Nessuno è puro da sozzura, neppure se la sua vita sia stata di un sol giorno</i> <sup><a id="back_note_993" href="Note.html#note_993" title="993" class="noteref">993</a></sup>. Perciò è soltanto il Signore e Salvatore nostro Gesù che non ha commesso peccato, ma <i>Il Padre lo ha reso peccato per noi, affinché nella carne somigliante a quella del peccato e in vista del peccato condannasse il peccato</i> <sup><a id="back_note_994" href="Note.html#note_994" title="994" class="noteref">994</a></sup>. Egli è venuto a queste reti: non vi è rimasto impigliato ma le ha rotte e calpestate, dando così fiducia alla sua chiesa perché osasse ormai calpestare anch’essa i lacci e passare attraverso le reti e dire con tutta allegrezza: <i>L’anima nostra come il passero è stata strappata al laccio dei cacciatori; il laccio è stato rotto e noi siamo stati liberati</i> <sup><a id="back_note_995" href="Note.html#note_995" title="995" class="noteref">995</a></sup>. Ma chi ha rotto il laccio se non colui che solo non ha potuto esser preso in esso? Infatti, se anche egli si è trovato nella morte, ciò è stato volontariamente e non, come nel caso nostro, per necessità del peccato. Egli è il solo ch’è stato <i>libero fra i morti</i> <sup><a id="back_note_996" href="Note.html#note_996" title="996" class="noteref">996</a></sup>. E poiché egli è stato libero fra i morti, <i>vinto colui che aveva l’impero della morte</i>, ha condotto via la prigionia <sup><a id="back_note_997" href="Note.html#note_997" title="997" class="noteref">997</a></sup>, che veniva ancora tenuta nella morte.</p>

  <p class="normal">Non soltanto ha resuscitato se stesso dai morti, ma insieme ha resuscitato anche coloro che erano tenuti prigionieri nella morte e insieme li ha fatti sedere con lui nei cieli <sup><a id="back_note_998" href="Note.html#note_998" title="998" class="noteref">998</a></sup>. Infatti, <i>ascendendo in alto ha condotto prigioniera la prigionia</i> <sup><a id="back_note_999" href="Note.html#note_999" title="999" class="noteref">999</a></sup>, liberando non solo le anime ma anche i loro corpi, secondo quanto attesta il Vangelo che molti corpi di santi furono resuscitati e apparvero a molti ed entrarono in Gerusalemme, la santa città del Dio vivente <sup><a id="back_note_1000" href="Note.html#note_1000" title="1000" class="noteref">1000</a></sup>. Abbiamo addotto in secondo luogo questa spiegazione sulle reti: il lettore giudicherà quale delle due si possa più degnamente adattare al discorso mistico.</p>

  <p class="sigue"><a href="Libro4.html">segue</a></p>

  <div class="fixedButton">
    <a href="#start"><img src="../Images/Flecha.png" width="50%"/></a>
  </div>
</body>
</html>