<?xml version="1.0" encoding="utf-8"?>
<!DOCTYPE html>

<html xmlns="http://www.w3.org/1999/xhtml" lang="es">
<head>
  <meta name="viewport" content="width=device-width, initial-scale=1.0"/>
  <title>Vulgata -IUDITH</title>
  <link href="../styles/epub.css" rel="stylesheet"  type="text/css"/>
</head>

<body class="omi" id="Inizio">
  <p class="pT3but"><a href="../Indice.html" class="butXL">Indice Vulgata</a></p>
  <p class="pT1">IUDITH</p>

  <div class="divCap"><a href='JDT.xhtml#JT1_0' class="button">1</a><a href='JDT.xhtml#JT2_0' class="button">2</a><a href='JDT.xhtml#JT3_0' class="button">3</a><a href='JDT.xhtml#JT4_0' class="button">4</a><a href='JDT.xhtml#JT5_0' class="button">5</a><a href='JDT.xhtml#JT6_0' class="button">6</a><a href='JDT.xhtml#JT7_0' class="button">7</a><a href='JDT.xhtml#JT8_0' class="button">8</a><a href='JDT.xhtml#JT9_0' class="button">9</a><a href='JDT.xhtml#JT10_0' class="button">10</a><a href='JDT.xhtml#JT11_0' class="button">11</a><a href='JDT.xhtml#JT12_0' class="button">12</a><a href='JDT.xhtml#JT13_0' class="button">13</a><a href='JDT.xhtml#JT14_0' class="button">14</a><a href='JDT.xhtml#JT15_0' class="button">15</a><a href='JDT.xhtml#JT16_0' class="button">16</a></div>

  <p class='main' id='JT0_0'></p>

  <h2>INCIPIT LIBER IUDITH</h2>

  <p class='pT4' id='JT1_0'>1</p>

  <p class='Normale'><span class="Versetto" id="JT1_1">1&#160;</span>Arphaxad itaque, rex Medorum, subjugaverat multas gentes imperio suo, et ipse ædificavit civitatem potentissimam, quam appellavit Ecbatanis,<a href='#FN1'>*</a> <span class="Versetto" id="JT1_2">2&#160;</span>ex lapidibus quadratis et sectis: fecit muros ejus in altitudinem cubitorum septuaginta, et in latitudinem cubitorum triginta: turres vero ejus posuit in altitudinem cubitorum centum. <span class="Versetto" id="JT1_3">3&#160;</span>Per quadrum vero earum latus utrumque vicenorum pedum spatio tendebatur, posuitque portas ejus in altitudinem turrium: <span class="Versetto" id="JT1_4">4&#160;</span>et gloriabatur quasi potens in potentia exercitus sui, et in gloria quadrigarum suarum. <span class="Versetto" id="JT1_5">5&#160;</span>Anno igitur duodecimo regni sui, Nabuchodonosor rex Assyriorum, qui regnabat in Ninive civitate magna, pugnavit contra Arphaxad, et obtinuit eum <span class="Versetto" id="JT1_6">6&#160;</span>in campo magno qui appellatur Ragau, circa Euphraten, et Tigrin, et Jadason, in campo Erioch regis Elicorum.<a href='#FN2'>†</a> <span class="Versetto" id="JT1_7">7&#160;</span>Tunc exaltatum est regnum Nabuchodonosor, et cor ejus elevatum est: et misit ad omnes qui habitabant in Cilicia, et Damasco, et Libano, <span class="Versetto" id="JT1_8">8&#160;</span>et ad gentes quæ sunt in Carmelo et Cedar, et inhabitantes Galilæam in campo magno Esdrelon, <span class="Versetto" id="JT1_9">9&#160;</span>et ad omnes qui erant in Samaria, et trans flumen Jordanem usque ad Jerusalem, et omnem terram Jesse quousque perveniatur ad terminos Æthiopiæ. <span class="Versetto" id="JT1_10">10&#160;</span>Ad hos omnes misit nuntios Nabuchodonosor rex Assyriorum: <span class="Versetto" id="JT1_11">11&#160;</span>qui omnes uno animo contradixerunt, et remiserunt eos vacuos, et sine honore abjecerunt. <span class="Versetto" id="JT1_12">12&#160;</span>Tunc indignatus Nabuchodonosor rex adversus omnem terram illam, juravit per thronum et regnum suum quod defenderet se de omnibus regionibus his.<a href='#FN3'>‡</a></p>

  <p class='pT4' id='JT2_0'>2</p>

  <p class='Normale'><span class="Versetto" id="JT2_1">1&#160;</span>Anno tertiodecimo Nabuchodonosor regis, vigesima et secunda die mensis primi, factum est verbum in domo Nabuchodonosor regis Assyriorum ut defenderet se. <span class="Versetto" id="JT2_2">2&#160;</span>Vocavitque omnes majores natu, omnesque duces et bellatores suos, et habuit cum eis mysterium consilii sui: <span class="Versetto" id="JT2_3">3&#160;</span>dixitque cogitationem suam in eo esse, ut omnem terram suo subjugaret imperio. <span class="Versetto" id="JT2_4">4&#160;</span>Quod dictum cum placuisset omnibus, vocavit Nabuchodonosor rex Holofernem principem militiæ suæ, <span class="Versetto" id="JT2_5">5&#160;</span>et dixit ei: Egredere adversus omne regnum occidentis, et contra eos præcipue, qui contempserunt imperium eum. <span class="Versetto" id="JT2_6">6&#160;</span>Non parcet oculus tuus ulli regno, omnemque urbem munitam subjugabis mihi. <span class="Versetto" id="JT2_7">7&#160;</span>Tunc Holofernes vocavit duces et magistratus virtutis Assyriorum, et dinumeravit viros in expeditionem sicut præcepit ei rex, centum viginti millia peditum pugnatorum, et equitum sagittariorum duodecim millia.<a href='#FN4'>*</a> <span class="Versetto" id="JT2_8">8&#160;</span>Omnemque expeditionem suam fecit præire in multitudine innumerabilium camelorum, cum his quæ exercitibus sufficerent copiose, boum quoque armenta, gregesque ovium, quorum non erat numerus. <span class="Versetto" id="JT2_9">9&#160;</span>Frumentum ex omni Syria in transitu suo parari constituit. <span class="Versetto" id="JT2_10">10&#160;</span>Aurum vero et argentum de domo regis assumpsit multum nimis. <span class="Versetto" id="JT2_11">11&#160;</span>Et profectus est ipse, et omnis exercitus cum quadrigis, et equitibus, et sagittariis: qui cooperuerunt faciem terræ sicut locustæ. <span class="Versetto" id="JT2_12">12&#160;</span>Cumque pertransisset fines Assyriorum, venit ad magnos montes Ange, qui sunt a sinistro Ciliciæ: ascenditque omnia castella eorum, et obtinuit omnem munitionem.<a href='#FN5'>†</a> <span class="Versetto" id="JT2_13">13&#160;</span>Effregit autem civitatem opinatissimam Melothi, prædavitque omnes filios Tharsis et filios Ismaël qui erant contra faciem deserti, et ad austrum terræ Cellon.<a href='#FN6'>‡</a> <span class="Versetto" id="JT2_14">14&#160;</span>Et transivit Euphraten, et venit in Mesopotamiam: et fregit omnes civitates excelsas quæ erant ibi, a torrente Mambre usquequo perveniatur ad mare: <span class="Versetto" id="JT2_15">15&#160;</span>et occupavit terminos ejus, a Cilicia usque ad fines Japheth qui sunt ad austrum. <span class="Versetto" id="JT2_16">16&#160;</span>Abduxitque omnes filios Madian, et prædavit omnem locupletationem eorum, omnesque resistentes sibi occidit in ore gladii. <span class="Versetto" id="JT2_17">17&#160;</span>Et post hæc descendit in campos Damasci in diebus messis, et succendit omnia sata, omnesque arbores, et vineas fecit incidi:<a href='#FN7'>§</a> <span class="Versetto" id="JT2_18">18&#160;</span>et cecidit timor illius super omnes inhabitantes terram.</p>

  <p class='pT4' id='JT3_0'>3</p>

  <p class='Normale'><span class="Versetto" id="JT3_1">1&#160;</span>Tunc miserunt legatos suos universarum urbium ac provinciarum reges ac principes, Syriæ scilicet Mesopotamiæ, et Syriæ Sobal, et Libyæ, atque Ciliciæ: qui venientes ad Holofernem, dixerunt:<a href='#FN8'>*</a> <span class="Versetto" id="JT3_2">2&#160;</span>Desinat indignatio tua circa nos: melius est enim ut viventes serviamus Nabuchodonosor regi magno, et subditi simus tibi, quam morientes cum interitu nostro ipsi servitutis nostræ damna patiamur. <span class="Versetto" id="JT3_3">3&#160;</span>Omnis civitas nostra, omnisque possessio, omnes montes, et colles, et campi, et armenta boum, gregesque ovium, et caprarum, equorumque et camelorum, et universæ facultates nostræ atque familiæ, in conspectu tuo sunt: <span class="Versetto" id="JT3_4">4&#160;</span>sint omnia nostra sub lege tua. <span class="Versetto" id="JT3_5">5&#160;</span>Nos, et filii nostri, servi tui sumus. <span class="Versetto" id="JT3_6">6&#160;</span>Veni nobis pacificus dominus, et utere servitio nostro, sicut placuerit tibi. <span class="Versetto" id="JT3_7">7&#160;</span>Tunc descendit de montibus cum equitibus in virtute magna, et obtinuit omnem civitatem, et omnem inhabitantem terram. <span class="Versetto" id="JT3_8">8&#160;</span>De universis autem urbibus assumpsit sibi auxiliarios viros fortes, et electos ad bellum. <span class="Versetto" id="JT3_9">9&#160;</span>Tantusque metus provinciis illis incubuit, ut universarum urbium habitatores principes et honorati simul cum populis exirent obviam venienti, <span class="Versetto" id="JT3_10">10&#160;</span>excipientes eum cum coronis et lampadibus, ducentes choros in tympanis et tibiis. <span class="Versetto" id="JT3_11">11&#160;</span>Nec ista tamen facientes, ferocitatem ejus pectoris mitigare potuerunt: <span class="Versetto" id="JT3_12">12&#160;</span>nam et civitates eorum destruxit, et lucos eorum excidit. <span class="Versetto" id="JT3_13">13&#160;</span>Præceperat enim illi Nabuchodonosor rex, ut omnes deos terræ exterminaret, videlicet ut ipse solus diceretur deus ab his nationibus quæ potuissent Holofernis potentia subjugari. <span class="Versetto" id="JT3_14">14&#160;</span>Pertransiens autem Syriam Sobal, et omnem Apameam, omnemque Mesopotamiam, venit ad Idumæos in terram Gabaa, <span class="Versetto" id="JT3_15">15&#160;</span>accepitque civitates eorum, et sedit ibi per triginta dies, in quibus diebus adunari præcepit universum exercitum virtutis suæ.</p>

  <p class='pT4' id='JT4_0'>4</p>

  <p class='Normale'><span class="Versetto" id="JT4_1">1&#160;</span>Tunc audientes hæc filii Israël qui habitabant in terra Juda, timuerunt valde a facie ejus. <span class="Versetto" id="JT4_2">2&#160;</span>Tremor et horror invasit sensus eorum, ne hoc faceret Jerusalem et templo Domini, quod fecerat ceteris civitatibus et templis earum. <span class="Versetto" id="JT4_3">3&#160;</span>Et miserunt in omnem Samariam per circuitum usque Jericho, et præoccupaverunt omnes vertices montium: <span class="Versetto" id="JT4_4">4&#160;</span>et muris circumdederunt vicos suos, et congregaverunt frumenta in præparationem pugnæ. <span class="Versetto" id="JT4_5">5&#160;</span>Sacerdos etiam Eliachim scripsit ad universos qui erant contra Esdrelon, quæ est contra faciem campi magni juxta Dothain, et universos per quos viæ transitus esse poterat, <span class="Versetto" id="JT4_6">6&#160;</span>ut obtinerent ascensus montium, per quos via esse poterat ad Jerusalem, et illic custodirent ubi angustum iter esse poterat inter montes. <span class="Versetto" id="JT4_7">7&#160;</span>Et fecerunt filii Israël secundum quod constituerat eis sacerdos Domini Eliachim. <span class="Versetto" id="JT4_8">8&#160;</span>Et clamavit omnis populus ad Dominum instantia magna, et humiliaverunt animas suas in jejuniis et orationibus, ipsi et mulieres eorum. <span class="Versetto" id="JT4_9">9&#160;</span>Et induerunt se sacerdotes ciliciis, et infantes prostraverunt contra faciem templi Domini, et altare Domini operuerunt cilicio: <span class="Versetto" id="JT4_10">10&#160;</span>et clamaverunt ad Dominum Deum Israël unanimiter ne darentur in prædam infantes eorum, et uxores eorum in divisionem, et civitates eorum in exterminium, et sancta eorum in pollutionem, et fierent opprobrium gentibus. <span class="Versetto" id="JT4_11">11&#160;</span>Tunc Eliachim sacerdos Domini magnus circuivit omnem Israël, allocutusque est eos, <span class="Versetto" id="JT4_12">12&#160;</span>dicens: Scitote quoniam exaudiet Dominus preces vestras, si manentes permanseritis in jejuniis et orationibus in conspectu Domini. <span class="Versetto" id="JT4_13">13&#160;</span>Memores estote Moysi servi Domini, qui Amalec confidentem in virtute sua, et in potentia sua, et in exercitu suo, et in clypeis suis, et in curribus suis, et in equitibus suis, non ferro pugnando, sed precibus sanctis orando dejecit:<a href='#FN9'>*</a> <span class="Versetto" id="JT4_14">14&#160;</span>sic erunt universi hostes Israël, si perseveraveritis in hoc opere quod cœpistis. <span class="Versetto" id="JT4_15">15&#160;</span>Ad hanc igitur exhortationem ejus deprecantes Dominum, permanebant in conspectu Domini, <span class="Versetto" id="JT4_16">16&#160;</span>ita ut etiam hi qui offerebant Domino holocausta, præcincti ciliciis offerrent sacrificia Domino, et erat cinis super capita eorum. <span class="Versetto" id="JT4_17">17&#160;</span>Et ex toto corde suo omnes orabant Deum, ut visitaret populum suum Israël.</p>

  <p class='pT4' id='JT5_0'>5</p>

  <p class='Normale'><span class="Versetto" id="JT5_1">1&#160;</span>Nuntiatumque est Holoferni principi militiæ Assyriorum, quod filii Israël præpararent se ad resistendum, ac montium itinera conclusissent: <span class="Versetto" id="JT5_2">2&#160;</span>et furore nimio exarsit in iracundia magna, vocavitque omnes principes Moab et duces Ammon, <span class="Versetto" id="JT5_3">3&#160;</span>et dixit eis: Dicite mihi quis sit populus iste, qui montana obsidet: aut quæ, et quales, et quantæ sint civitates eorum: quæ etiam sit virtus eorum, aut quæ sit multitudo eorum, vel quis rex militiæ illorum: <span class="Versetto" id="JT5_4">4&#160;</span>et quare præ omnibus qui habitant in oriente, isti contempserunt nos, et non exierunt obviam nobis ut susciperent nos cum pace? <span class="Versetto" id="JT5_5">5&#160;</span>Tunc Achior dux omnium filiorum Ammon respondens, ait: Si digneris audire, domine mi, dicam veritatem in conspectu tuo de populo isto qui in montanis habitat, et non egredietur verbum falsum ex ore meo.<a href='#FN10'>*</a> <span class="Versetto" id="JT5_6">6&#160;</span>Populus iste ex progenie Chaldæorum est. <span class="Versetto" id="JT5_7">7&#160;</span>Hic primum in Mesopotamia habitavit, quoniam noluerunt sequi deos patrum suorum, qui erant in terra Chaldæorum. <span class="Versetto" id="JT5_8">8&#160;</span>Deserentes itaque cæremonias patrum suorum, quæ in multitudine deorum erant, <span class="Versetto" id="JT5_9">9&#160;</span>unum Deum cæli coluerunt, qui et præcepit eis ut exirent inde et habitarent in Charan. Cumque operuisset omnem terram fames, descenderunt in Ægyptum, illicque per quadringentos annos sic multiplicati sunt, ut dinumerari eorum non posset exercitus. <span class="Versetto" id="JT5_10">10&#160;</span>Cumque gravaret eos rex Ægypti, atque in ædificationibus urbium suarum in luto et latere subjugasset eos, clamaverunt ad Dominum suum, et percussit totam terram Ægypti plagis variis. <span class="Versetto" id="JT5_11">11&#160;</span>Cumque ejecissent eos Ægyptii a se, et cessasset plaga ab eis, et iterum eos vellent capere, et ad suum servitium revocare, <span class="Versetto" id="JT5_12">12&#160;</span>fugientibus his, Deus cæli mare aperuit, ita ut hinc inde aquæ quasi murus solidarentur, et isti pede sicco fundum maris perambulando transirent. <span class="Versetto" id="JT5_13">13&#160;</span>In quo loco dum innumerabilis exercitus Ægyptiorum eos persequeretur, ita aquis coopertus est, ut non remaneret vel unus, qui factum posteris nuntiaret. <span class="Versetto" id="JT5_14">14&#160;</span>Egressi vero mare Rubrum, deserta Sina montis occupaverunt, in quibus numquam homo habitare potuit, vel filius hominis requievit. <span class="Versetto" id="JT5_15">15&#160;</span>Illic fontes amari obdulcati sunt eis ad bibendum, et per annos quadraginta annonam de cælo consecuti sunt. <span class="Versetto" id="JT5_16">16&#160;</span>Ubicumque ingressi sunt sine arcu et sagitta, et absque scuto et gladio, Deus eorum pugnavit pro eis, et vicit. <span class="Versetto" id="JT5_17">17&#160;</span>Et non fuit qui insultaret populo isti, nisi quando recessit a cultu Domini Dei sui. <span class="Versetto" id="JT5_18">18&#160;</span>Quotiescumque autem præter ipsum Deum suum, alterum coluerunt, dati sunt in prædam, et in gladium, et in opprobrium. <span class="Versetto" id="JT5_19">19&#160;</span>Quotiescumque autem pœnituerunt se recessisse a cultura Dei sui, dedit eis Deus cæli virtutem resistendi. <span class="Versetto" id="JT5_20">20&#160;</span>Denique Chananæum regem, et Jebusæum, et Pherezæum, et Hethæum, et Hevæum, et Amorrhæum, et omnes potentes in Hesebon prostraverunt, et terras eorum et civitates eorum ipsi possederunt: <span class="Versetto" id="JT5_21">21&#160;</span>et usque dum non peccarent in conspectu Dei sui, erant cum illis bona: Deus enim illorum odit iniquitatem. <span class="Versetto" id="JT5_22">22&#160;</span>Nam et ante hos annos cum recessissent a via quam dederat illis Deus ut ambularent in ea, exterminati sunt præliis a multis nationibus, et plurimi eorum captivi abducti sunt in terram non suam. <span class="Versetto" id="JT5_23">23&#160;</span>Nuper autem reversi ad Dominum Deum suum, ex dispersione qua dispersi fuerant, adunati sunt, et ascenderunt montana hæc omnia, et iterum possident Jerusalem, ubi sunt sancta eorum. <span class="Versetto" id="JT5_24">24&#160;</span>Nunc ergo mi domine, perquire si est aliqua iniquitas eorum in conspectu Dei eorum: ascendamus ad illos, quoniam tradens tradet illos Deus eorum tibi, et subjugati erunt sub jugo potentiæ tuæ. <span class="Versetto" id="JT5_25">25&#160;</span>Si vero non est offensio populi hujus coram Deo suo, non poterimus resistere illis, quoniam Deus eorum defendet illos: et erimus in opprobrium universæ terræ. <span class="Versetto" id="JT5_26">26&#160;</span>Et factum est, cum cessasset loqui Achior verba hæc, irati sunt omnes magnates Holofernis, et cogitabant interficere eum, dicentes ad alterutrum: <span class="Versetto" id="JT5_27">27&#160;</span>Quis est iste, qui filios Israël posse dicat resistere regi Nabuchodonosor et exercitibus ejus, homines inermes, et sine virtute, et sine peritia artis pugnæ? <span class="Versetto" id="JT5_28">28&#160;</span>Ut ergo agnoscat Achior quoniam fallit nos, ascendamus in montana: et cum capti fuerint potentes eorum, tunc cum eisdem gladio transverberabitur: <span class="Versetto" id="JT5_29">29&#160;</span>ut sciat omnis gens quoniam Nabuchodonosor deus terræ est, et præter ipsum alius non est.</p>

  <p class='pT4' id='JT6_0'>6</p>

  <p class='Normale'><span class="Versetto" id="JT6_1">1&#160;</span>Factum est autem cum cessassent loqui, indignatus Holofernes vehementer, dixit ad Achior: <span class="Versetto" id="JT6_2">2&#160;</span>Quoniam prophetasti nobis, dicens quod gens Israël defendatur a Deo suo, ut ostendam tibi quoniam non est deus nisi Nabuchodonosor, <span class="Versetto" id="JT6_3">3&#160;</span>cum percusserimus eos omnes, sicut hominem unum, tunc et ipse cum illis Assyriorum gladio interibis, et omnis Israël tecum perditione disperiet: <span class="Versetto" id="JT6_4">4&#160;</span>et probabis quoniam Nabuchodonosor dominus sit universæ terræ: tuncque gladius militiæ meæ transiet per latera tua, et confixus cades inter vulneratos Israël, et non respirabis ultra, donec extermineris cum illis. <span class="Versetto" id="JT6_5">5&#160;</span>Porro autem si prophetiam tuam veram existimas, non concidat vultus tuus: et pallor qui faciem tuam obtinet abscedat a te, si verba mea hæc putas impleri non posse. <span class="Versetto" id="JT6_6">6&#160;</span>Ut autem noveris quia simul cum illis hæc experieris, ecce ex hac hora illorum populo sociaberis, ut, dum dignas mei gladii pœnas exceperint, ipse simul ultioni subjaceas. <span class="Versetto" id="JT6_7">7&#160;</span>Tunc Holofernes præcepit servis suis ut comprehenderent Achior, et perducerent eum in Bethuliam, et traderent eum in manus filiorum Israël. <span class="Versetto" id="JT6_8">8&#160;</span>Et accipientes eum servi Holofernis, profecti sunt per campestria: sed cum appropinquassent ad montana, exierunt contra eos fundibularii. <span class="Versetto" id="JT6_9">9&#160;</span>Illi autem divertentes a latere montis, ligaverunt Achior ad arborem manibus et pedibus, et sic vinctum restibus dimiserunt eum, et reversi sunt ad dominum suum. <span class="Versetto" id="JT6_10">10&#160;</span>Porro filii Israël descendentes de Bethulia, venerunt ad eum: quem solventes, duxerunt ad Bethuliam, atque in medium populi illum statuentes, percunctati sunt quid rerum esset quod illum vinctum Assyrii reliquissent.<a href='#FN11'>*</a> <span class="Versetto" id="JT6_11">11&#160;</span>In diebus illis erant illic principes Ozias filius Micha de tribu Simeon, et Charmi, qui et Gothoniel. <span class="Versetto" id="JT6_12">12&#160;</span>In medio itaque seniorum, et in conspectu omnium, Achior dixit omnia quæ locutus ipse fuerat ab Holoferne interrogatus: et qualiter populus Holofernis voluisset propter hoc verbum interficere eum, <span class="Versetto" id="JT6_13">13&#160;</span>et quemadmodum ipse Holofernes iratus jusserit eum Israëlitis hac de causa tradi, ut dum vicerit filios Israël, tunc et ipsum Achior diversis jubeat interire suppliciis, propter hoc quod dixisset: Deus cæli defensor eorum est. <span class="Versetto" id="JT6_14">14&#160;</span>Cumque Achior universa hæc exposuisset, omnis populus cecidit in faciem, adorantes Dominum, et communi lamentatione et fletu unanimes preces suas Domino effuderunt, <span class="Versetto" id="JT6_15">15&#160;</span>dicentes: Domine Deus cæli et terræ, intuere superbiam eorum, et respice ad nostram humilitatem, et faciem sanctorum tuorum attende, et ostende quoniam non derelinquis præsumentes de te: et præsumentes de se, et de sua virtute gloriantes, humilias. <span class="Versetto" id="JT6_16">16&#160;</span>Finito itaque fletu, et per totam diem oratione populorum completa, consolati sunt Achior, <span class="Versetto" id="JT6_17">17&#160;</span>dicentes: Deus patrum nostrorum, cujus tu virtutem prædicasti, ipse tibi hanc dabit vicissitudinem, ut eorum magis tu interitum videas. <span class="Versetto" id="JT6_18">18&#160;</span>Cum vero Dominus Deus noster dederit hanc libertatem servis suis, sit et tecum Deus in medio nostri: ut sicut placuerit tibi, ita cum tuis omnibus converseris nobiscum. <span class="Versetto" id="JT6_19">19&#160;</span>Tunc Ozias, finito consilio, suscepit eum in domum suam, et fecit ei cœnam magnam.<a href='#FN12'>†</a> <span class="Versetto" id="JT6_20">20&#160;</span>Et vocatis omnibus presbyteris, simul expleto jejunio refecerunt. <span class="Versetto" id="JT6_21">21&#160;</span>Postea vero convocatus est omnis populus, et per totam noctem intra ecclesiam oraverunt, petentes auxilium a Deo Israël.</p>

  <p class='pT4' id='JT7_0'>7</p>

  <p class='Normale'><span class="Versetto" id="JT7_1">1&#160;</span>Holofernes autem altera die præcepit exercitibus suis ut ascenderent contra Bethuliam. <span class="Versetto" id="JT7_2">2&#160;</span>Erant autem pedites bellatorum centum viginti millia, et equites viginti duo millia, præter præparationes virorum illorum quos occupaverat captivitas, et abducti fuerant de provinciis et urbibus universæ juventutis. <span class="Versetto" id="JT7_3">3&#160;</span>Omnes paraverunt se pariter ad pugnam contra filios Israël, et venerunt per crepidinem montis usque ad apicem, qui respicit super Dothain, a loco qui dicitur Belma usque ad Chelmon, qui est contra Esdrelon. <span class="Versetto" id="JT7_4">4&#160;</span>Filii autem Israël, ut viderunt multitudinem illorum, prostraverunt se super terram, mittentes cinerem super capita sua, unanimes orantes ut Deus Israël misericordiam suam ostenderet super populum suum. <span class="Versetto" id="JT7_5">5&#160;</span>Et assumentes arma sua bellica, sederunt per loca quæ ad angusti itineris tramitem dirigunt inter montosa, et erant custodientes ea tota die et nocte. <span class="Versetto" id="JT7_6">6&#160;</span>Porro Holofernes, dum circuit per gyrum, reperit quod fons qui influebat, aquæductum illorum a parte australi extra civitatem dirigeret: et incidi præcepit aquæductum illorum. <span class="Versetto" id="JT7_7">7&#160;</span>Erant tamen non longe a muris fontes, ex quibus furtim videbantur haurire aquam ad refocillandum potius quam ad potandum.<a href='#FN13'>*</a> <span class="Versetto" id="JT7_8">8&#160;</span>Sed filii Ammon et Moab accesserunt ad Holofernem, dicentes: Filii Israël non in lancea nec in sagitta confidunt, sed montes defendunt illos, et muniunt illos colles in præcipitio constituti. <span class="Versetto" id="JT7_9">9&#160;</span>Ut ergo sine congressione pugnæ possis superare eos, pone custodes fontium, ut non hauriant aquam ex eis, et sine gladio interficies eos, vel certe fatigati tradent civitatem suam, quam putant in montibus positam superari non posse. <span class="Versetto" id="JT7_10">10&#160;</span>Et placuerunt verba hæc coram Holoferne et coram satellitibus ejus, et constituit per gyrum centenarios per singulos fontes. <span class="Versetto" id="JT7_11">11&#160;</span>Cumque ista custodia per dies viginti fuisset expleta, defecerunt cisternæ et collectiones aquarum omnibus habitantibus Bethuliam, ita ut non esset intra civitatem unde satiarentur vel una die, quoniam ad mensuram dabatur populis aqua quotidie. <span class="Versetto" id="JT7_12">12&#160;</span>Tunc ad Oziam congregati omnes viri feminæque, juvenes et parvuli, omnes simul una voce<a href='#FN14'>†</a> <span class="Versetto" id="JT7_13">13&#160;</span>dixerunt: Judicet Deus inter nos et te, quoniam fecisti in nos mala, nolens loqui pacifice cum Assyriis, et propter hoc vendidit nos Deus in manibus eorum. <span class="Versetto" id="JT7_14">14&#160;</span>Et ideo non est qui adjuvet, cum prosternamur ante oculos eorum in siti, et perditione magna. <span class="Versetto" id="JT7_15">15&#160;</span>Et nunc congregate universos qui in civitate sunt, ut sponte tradamus nos omnes populo Holofernis. <span class="Versetto" id="JT7_16">16&#160;</span>Melius est enim ut captivi benedicamus Dominum viventes, quam moriamur, et simus opprobrium omni carni, cum viderimus uxores nostras et infantes nostros mori ante oculos nostros. <span class="Versetto" id="JT7_17">17&#160;</span>Contestamur hodie cælum et terram, et Deum patrum nostrorum, qui ulciscitur nos secundum peccata nostra, ut jam tradatis civitatem in manu militiæ Holofernis, et sit finis noster brevis in ore gladii, qui longior efficitur in ariditate sitis. <span class="Versetto" id="JT7_18">18&#160;</span>Et cum hæc dixissent, factus est fletus et ululatus magnus in ecclesia ab omnibus, et per multas horas una voce clamaverunt ad Deum, dicentes: <span class="Versetto" id="JT7_19">19&#160;</span>Peccavimus cum patribus nostris: injuste egimus, iniquitatem fecimus. <span class="Versetto" id="JT7_20">20&#160;</span>Tu, quia pius es, miserere nostri, aut in tuo flagello vindica iniquitates nostras, et noli tradere confitentes te populo qui ignorat te, <span class="Versetto" id="JT7_21">21&#160;</span>ut non dicant inter gentes: Ubi est Deus eorum? <span class="Versetto" id="JT7_22">22&#160;</span>Et cum fatigati ex his clamoribus et his fletibus lassati siluissent, <span class="Versetto" id="JT7_23">23&#160;</span>exsurgens Ozias infusus lacrimis, dixit: Æquo animo estote, fratres, et hos quinque dies expectemus a Domino misericordiam.<a href='#FN15'>‡</a> <span class="Versetto" id="JT7_24">24&#160;</span>Forsitan enim indignationem suam abscindet, et dabit gloriam nomini suo. <span class="Versetto" id="JT7_25">25&#160;</span>Si autem transactis quinque diebus non venerit adjutorium, faciemus hæc verba quæ locuti estis.</p>

  <p class='pT4' id='JT8_0'>8</p>

  <p class='Normale'><span class="Versetto" id="JT8_1">1&#160;</span>Et factum est cum audisset hæc verba Judith vidua, quæ erat filia Merari filii Idox filii Joseph filii Oziæ filii Elai filii Jamnor filii Gedeon filii Raphaim filii Achitob filii Melchiæ filii Enan filii Nathaniæ filii Salathiel filii Simeon filii Ruben,<a href='#FN16'>*</a> <span class="Versetto" id="JT8_2">2&#160;</span>et vir ejus fuit Manasses, qui mortuus est in diebus messis hordeaceæ:<a href='#FN17'>†</a> <span class="Versetto" id="JT8_3">3&#160;</span>instabat enim super alligantes manipulos in campo, et venit æstus super caput ejus, et mortuus est in Bethulia civitate sua, et sepultus est illic cum patribus suis. <span class="Versetto" id="JT8_4">4&#160;</span>Erat autem Judith relicta ejus vidua jam annis tribus et mensibus sex. <span class="Versetto" id="JT8_5">5&#160;</span>Et in superioribus domus suæ fecit sibi secretum cubiculum, in quo cum puellis suis clausa morabatur, <span class="Versetto" id="JT8_6">6&#160;</span>et habens super lumbos suos cilicium, jejunabat omnibus diebus vitæ suæ, præter sabbata et neomenias et festa domus Israël. <span class="Versetto" id="JT8_7">7&#160;</span>Erat autem eleganti aspectu nimis, cui vir suus reliquerat divitias multas, et familiam copiosam, ac possessiones armentis boum, et gregibus ovium plenas.<a href='#FN18'>‡</a> <span class="Versetto" id="JT8_8">8&#160;</span>Et erat hæc in omnibus famosissima, quoniam timebat Dominum valde, nec erat qui loqueretur de illa verbum malum. <span class="Versetto" id="JT8_9">9&#160;</span>Hæc itaque cum audisset quoniam Ozias promisisset quod transacto quinto die traderet civitatem, misit ad presbyteros Chabri et Charmi. <span class="Versetto" id="JT8_10">10&#160;</span>Et venerunt ad illam, et dixit illis: Quod est hoc verbum, in quo consensit Ozias, ut tradat civitatem Assyriis si intra quinque dies non venerit vobis adjutorium? <span class="Versetto" id="JT8_11">11&#160;</span>et qui estis vos, qui tentatis Dominum? <span class="Versetto" id="JT8_12">12&#160;</span>non est iste sermo qui misericordiam provocet, sed potius qui iram excitet, et furorem accendat.<a href='#FN19'>§</a> <span class="Versetto" id="JT8_13">13&#160;</span>Posuistis vos tempus miserationis Domini, et in arbitrium vestrum, diem constituistis ei. <span class="Versetto" id="JT8_14">14&#160;</span>Sed quia patiens Dominus est, in hoc ipso pœniteamus, et indulgentiam ejus fusis lacrimis postulemus: <span class="Versetto" id="JT8_15">15&#160;</span>non enim quasi homo sic Deus comminabitur, neque sicut filius hominis ad iracundiam inflammabitur. <span class="Versetto" id="JT8_16">16&#160;</span>Et ideo humiliemus illi animas nostras, et in spiritu constituti humiliato, servientes illi <span class="Versetto" id="JT8_17">17&#160;</span>dicamus flentes Domino, ut secundum voluntatem suam sic faciat nobiscum misericordiam suam: ut sicut conturbatum est cor nostrum in superbia eorum, ita etiam de nostra humilitate gloriemur: <span class="Versetto" id="JT8_18">18&#160;</span>quoniam non sumus secuti peccata patrum nostrorum, qui dereliquerunt Deum suum, et adoraverunt deos alienos, <span class="Versetto" id="JT8_19">19&#160;</span>pro quo scelere dati sunt in gladium, et in rapinam, et in confusionem inimicis suis: nos autem alterum deum nescimus præter ipsum. <span class="Versetto" id="JT8_20">20&#160;</span>Expectemus humiles consolationem ejus, et exquiret sanguinem nostrum de afflictionibus inimicorum nostrorum, et humiliabit omnes gentes, quæcumque insurgunt contra nos, et faciet illas sine honore Dominus Deus noster. <span class="Versetto" id="JT8_21">21&#160;</span>Et nunc fratres, quoniam vos estis presbyteri in populo Dei, et ex vobis pendet anima illorum, ad eloquium vestrum corda eorum erigite, ut memores sint quia tentati sunt patres nostri, ut probarentur si vere colerent Deum suum. <span class="Versetto" id="JT8_22">22&#160;</span>Memores esse debent quomodo pater noster Abraham tentatus est, et per multas tribulationes probatus, Dei amicus effectus est. <span class="Versetto" id="JT8_23">23&#160;</span>Sic Isaac, sic Jacob, sic Moyses, et omnes qui placuerunt Deo, per multas tribulationes transierunt fideles. <span class="Versetto" id="JT8_24">24&#160;</span>Illi autem qui tentationes non susceperunt cum timore Domini, et impatientiam suam et improperium murmurationis suæ contra Dominum protulerunt, <span class="Versetto" id="JT8_25">25&#160;</span>exterminati sunt ab exterminatore, et a serpentibus perierunt. <span class="Versetto" id="JT8_26">26&#160;</span>Et nos ergo non ulciscamur nos pro his quæ patimur, <span class="Versetto" id="JT8_27">27&#160;</span>sed reputantes peccatis nostris hæc ipsa supplicia minora esse flagella Domini, quibus quasi servi corripimur ad emendationem, et non ad perditionem nostram evenisse credamus. <span class="Versetto" id="JT8_28">28&#160;</span>Et dixerunt illi Ozias et presbyteri: Omnia quæ locuta es, vera sunt, et non est in sermonibus tuis ulla reprehensio.<a href='#FN20'>**</a> <span class="Versetto" id="JT8_29">29&#160;</span>Nunc ergo ora pro nobis, quoniam mulier sancta es, et timens Deum. <span class="Versetto" id="JT8_30">30&#160;</span>Et dixit illis Judith: Sicut quod potui loqui, Dei esse cognoscitis,<a href='#FN21'>††</a> <span class="Versetto" id="JT8_31">31&#160;</span>ita quod facere disposui, probate si ex Deo est, et orate ut firmum faciat Deus consilium meum. <span class="Versetto" id="JT8_32">32&#160;</span>Stabitis vos ad portam nocte ista, et ego exeam cum abra mea: et orate, ut sicut dixistis, in diebus quinque respiciat Dominus populum suum Israël. <span class="Versetto" id="JT8_33">33&#160;</span>Vos autem nolo ut scrutemini actum meum, et usque dum renuntiem vobis, nihil aliud fiat, nisi oratio pro me ad Dominum Deum nostrum. <span class="Versetto" id="JT8_34">34&#160;</span>Et dixit ad eam Ozias princeps Juda: Vade in pace, et Dominus sit tecum in ultionem inimicorum nostrorum. Et revertentes abierunt.</p>

  <p class='pT4' id='JT9_0'>9</p>

  <p class='Normale'><span class="Versetto" id="JT9_1">1&#160;</span>Quibus ascendentibus, Judith ingressa est oratorium suum: et induens se cilicio, posuit cinerem super caput suum: et prosternens se Domino, clamabat ad Dominum, dicens:<a href='#FN22'>*</a> <span class="Versetto" id="JT9_2">2&#160;</span>Domine Deus patris mei Simeon, qui dedisti illi gladium in defensionem alienigenarum, qui violatores extiterunt in coinquinatione sua, et denudaverunt femur virginis in confusionem:<a href='#FN23'>†</a> <span class="Versetto" id="JT9_3">3&#160;</span>et dedisti mulieres illorum in prædam, et filias illorum in captivitatem: et omnem prædam in divisionem servis tuis, qui zelaverunt zelum tuum: subveni, quæso te, Domine Deus meus, mihi viduæ. <span class="Versetto" id="JT9_4">4&#160;</span>Tu enim fecisti priora, et illa post illa cogitasti: et hoc factum est quod ipse voluisti. <span class="Versetto" id="JT9_5">5&#160;</span>Omnes enim viæ tuæ paratæ sunt, et tua judicia in tua providentia posuisti. <span class="Versetto" id="JT9_6">6&#160;</span>Respice castra Assyriorum nunc, sicut tunc castra Ægyptiorum videre dignatus es, quando post servos tuos armati currebant, confidentes in quadrigis, et in equitatu suo, et in multitudine bellatorum. <span class="Versetto" id="JT9_7">7&#160;</span>Sed aspexisti super castra eorum, et tenebræ fatigaverunt eos. <span class="Versetto" id="JT9_8">8&#160;</span>Tenuit pedes eorum abyssus, et aquæ operuerunt eos. <span class="Versetto" id="JT9_9">9&#160;</span>Sic fiant et isti, Domine, qui confidunt in multitudine sua, et in curribus suis, et in contis, et in scutis, et in sagittis suis, et in lanceis gloriantur,<a href='#FN24'>‡</a> <span class="Versetto" id="JT9_10">10&#160;</span>et nesciunt quia tu ipse es Deus noster, qui conteris bella ab initio, et Dominus nomen est tibi. <span class="Versetto" id="JT9_11">11&#160;</span>Erige brachium tuum sicut ab initio, et allide virtutem illorum in virtute tua: cadat virtus eorum in iracundia tua, qui promittunt se violare sancta tua, et polluere tabernaculum nominis tui, et dejicere gladio suo cornu altaris tui. <span class="Versetto" id="JT9_12">12&#160;</span>Fac, Domine, ut gladio proprio ejus superbia amputetur: <span class="Versetto" id="JT9_13">13&#160;</span>capiatur laqueo oculorum suorum in me, et percuties eum ex labiis caritatis meæ. <span class="Versetto" id="JT9_14">14&#160;</span>Da mihi in animo constantiam ut contemnam illum, et virtutem, ut evertam illum. <span class="Versetto" id="JT9_15">15&#160;</span>Erit enim hoc memoriale nominis tui, cum manus feminæ dejecerit eum. <span class="Versetto" id="JT9_16">16&#160;</span>Non enim in multitudine est virtus tua, Domine, neque in equorum viribus voluntas tua est, nec superbi ab initio placuerunt tibi: sed humilium et mansuetorum semper tibi placuit deprecatio. <span class="Versetto" id="JT9_17">17&#160;</span>Deus cælorum, creator aquarum, et Dominus totius creaturæ, exaudi me miseram deprecantem, et de tua misericordia præsumentem. <span class="Versetto" id="JT9_18">18&#160;</span>Memento, Domine, testamenti tui, et da verbum in ore meo, et in corde meo consilium corrobora, ut domus tua in sanctificatione tua permaneat: <span class="Versetto" id="JT9_19">19&#160;</span>et omnes gentes agnoscant quia tu es Deus, et non est alius præter te.</p>

  <p class='pT4' id='JT10_0'>10</p>

  <p class='Normale'><span class="Versetto" id="JT10_1">1&#160;</span>Factum est autem, cum cessasset clamare ad Dominum, surrexit de loco in quo jacuerat prostrata ad Dominum. <span class="Versetto" id="JT10_2">2&#160;</span>Vocavitque abram suam, et descendens in domum suam, abstulit a se cilicium, et exuit se vestimentis viduitatis suæ,<a href='#FN25'>*</a> <span class="Versetto" id="JT10_3">3&#160;</span>et lavit corpus suum, et unxit se myro optimo, et discriminavit crinem capitis sui, et imposuit mitram super caput suum, et induit se vestimentis jucunditatis suæ, induitque sandalia pedibus suis, assumpsitque dextraliola, et lilia, et inaures, et annulos, et omnibus ornamentis suis ornavit se. <span class="Versetto" id="JT10_4">4&#160;</span>Cui etiam Dominus contulit splendorem: quoniam omnis ista compositio non ex libidine, sed ex virtute pendebat: et ideo Dominus hanc in illam pulchritudinem ampliavit, ut incomparabili decore omnium oculis appareret.<a href='#FN26'>†</a> <span class="Versetto" id="JT10_5">5&#160;</span>Imposuit itaque abræ suæ ascoperam vini, et vas olei, et polentam, et palathas, et panes, et caseum, et profecta est.<a href='#FN27'>‡</a> <span class="Versetto" id="JT10_6">6&#160;</span>Cumque venissent ad portam civitatis, invenerunt expectantem Oziam et presbyteros civitatis. <span class="Versetto" id="JT10_7">7&#160;</span>Qui cum vidissent eam, stupentes mirati sunt nimis pulchritudinem ejus. <span class="Versetto" id="JT10_8">8&#160;</span>Nihil tamen interrogantes eam, dimiserunt transire, dicentes: Deus patrum nostrorum det tibi gratiam, et omne consilium tui cordis sua virtute corroboret, ut glorietur super te Jerusalem, et sit nomen tuum in numero sanctorum et justorum. <span class="Versetto" id="JT10_9">9&#160;</span>Et dixerunt hi qui illic erant omnes una voce: Fiat, fiat. <span class="Versetto" id="JT10_10">10&#160;</span>Judith vero orans Dominum, transivit per portas, ipsa et abra ejus. <span class="Versetto" id="JT10_11">11&#160;</span>Factum est autem cum descenderet montem, circa ortum diei, occurrerunt ei exploratores Assyriorum, et tenuerunt eam, dicentes: Unde venis? aut quo vadis? <span class="Versetto" id="JT10_12">12&#160;</span>Quæ respondit: Filia sum Hebræorum, ideo ego fugi a facie eorum, quoniam futurum agnovi quod dentur vobis in deprædationem, pro eo quod contemnentes vos, noluerunt ultro tradere seipsos ut invenirent misericordiam in conspectu vestro. <span class="Versetto" id="JT10_13">13&#160;</span>Hac de causa cogitavi mecum, dicens: Vadam ad faciem principis Holofernis, ut indicem illi secreta illorum, et ostendam illi quo aditu possit obtinere eos, ita ut non cadat vir unus de exercitu ejus. <span class="Versetto" id="JT10_14">14&#160;</span>Et cum audissent viri illi verba ejus, considerabant faciem ejus, et erat in oculis eorum stupor, quoniam pulchritudinem ejus mirabantur nimis. <span class="Versetto" id="JT10_15">15&#160;</span>Et dixerunt ad eam: Conservasti animam tuam, eo quod tale reperisti consilium, ut descenderes ad dominum nostrum. <span class="Versetto" id="JT10_16">16&#160;</span>Hoc autem scias, quoniam cum steteris in conspectu ejus, bene tibi faciet, et eris gratissima in corde ejus. Duxeruntque illam ad tabernaculum Holofernis, annuntiantes eam. <span class="Versetto" id="JT10_17">17&#160;</span>Cumque intrasset ante faciem ejus, statim captus est in suis oculis Holofernes. <span class="Versetto" id="JT10_18">18&#160;</span>Dixeruntque ad eum satellites ejus: Quis contemnat populum Hebræorum, qui tam decoras mulieres habent, ut non pro his merito pugnare contra eos debeamus? <span class="Versetto" id="JT10_19">19&#160;</span>Videns itaque Judith Holofernem sedentem in conopeo, quod erat ex purpura, et auro, et smaragdo, et lapidibus pretiosis intextum, <span class="Versetto" id="JT10_20">20&#160;</span>et cum in faciem ejus intendisset, adoravit eum, prosternens se super terram. Et elevaverunt eam servi Holofernis, jubente domino suo.</p>

  <p class='pT4' id='JT11_0'>11</p>

  <p class='Normale'><span class="Versetto" id="JT11_1">1&#160;</span>Tunc Holofernes dixit ei: Æquo animo esto, et noli pavere in corde tuo: quoniam ego numquam nocui viro qui voluit servire Nabuchodonosor regi: <span class="Versetto" id="JT11_2">2&#160;</span>populus autem tuus, si non contempsisset me, non levassem lanceam meam super eum. <span class="Versetto" id="JT11_3">3&#160;</span>Nunc autem dic mihi, qua ex causa recessisti ab illis, et placuit tibi ut venires ad nos? <span class="Versetto" id="JT11_4">4&#160;</span>Et dixit illi Judith: Sume verba ancillæ tuæ, quoniam si secutus fueris verba ancillæ tuæ, perfectam rem faciet Dominus tecum.<a href='#FN28'>*</a> <span class="Versetto" id="JT11_5">5&#160;</span>Vivit enim Nabuchodonosor rex terræ, et vivit virtus ejus, quæ est in te ad correptionem omnium animarum errantium: quoniam non solum homines serviunt illi per te, sed et bestiæ agri obtemperant illi. <span class="Versetto" id="JT11_6">6&#160;</span>Nuntiatur enim animi tui industria universis gentibus, et indicatum est omni sæculo quoniam tu solus bonus et potens es in omni regno ejus: et disciplina tua omnibus provinciis prædicatur. <span class="Versetto" id="JT11_7">7&#160;</span>Nec hoc latet, quod locutus est Achior, nec illud ignoratur, quod ei jusseris evenire. <span class="Versetto" id="JT11_8">8&#160;</span>Constat enim Deum nostrum sic peccatis offensum, ut mandaverit per prophetas suos ad populum quod tradat eum pro peccatis suis. <span class="Versetto" id="JT11_9">9&#160;</span>Et quoniam sciunt se offendisse Deum suum filii Israël, tremor tuus super ipsos est. <span class="Versetto" id="JT11_10">10&#160;</span>Insuper etiam fames invasit eos, et ab ariditate aquæ jam inter mortuos computantur. <span class="Versetto" id="JT11_11">11&#160;</span>Denique hoc ordinant, ut interficient pecora sua, et bibant sanguinem eorum: <span class="Versetto" id="JT11_12">12&#160;</span>et sancta Domini Dei sui, quæ præcepit Deus non contingi, in frumento, vino, et oleo, hæc cogitaverunt impendere, et volunt consumere quæ nec manibus deberent contingere: ergo quoniam hæc faciunt, certum est quod in perditionem dabuntur. <span class="Versetto" id="JT11_13">13&#160;</span>Quod ego ancilla tua cognoscens, fugi ab illis, et misit me Dominus hæc ipsa nuntiare tibi. <span class="Versetto" id="JT11_14">14&#160;</span>Ego enim ancilla tua Deum colo, etiam nunc apud te: et exiet ancilla tua, et orabo Deum, <span class="Versetto" id="JT11_15">15&#160;</span>et dicet mihi quando eis reddat peccatum suum, et veniens nuntiabo tibi, ita ut ego adducam te per mediam Jerusalem, et habebis omnem populum Israël, sicut oves quibus non est pastor, et non latrabit vel unus canis contra te: <span class="Versetto" id="JT11_16">16&#160;</span>quoniam hæc mihi dicta sunt per providentiam Dei, <span class="Versetto" id="JT11_17">17&#160;</span>et quoniam iratus est illis Deus, hæc ipsa missa sum nuntiare tibi.<a href='#FN29'>†</a> <span class="Versetto" id="JT11_18">18&#160;</span>Placuerunt autem omnia verba hæc coram Holoferne, et coram pueris ejus, et mirabantur sapientiam ejus, et dicebant alter ad alterum: <span class="Versetto" id="JT11_19">19&#160;</span>Non est talis mulier super terram in aspectu, in pulchritudine, et in sensu verborum. <span class="Versetto" id="JT11_20">20&#160;</span>Et dixit ad illam Holofernes: Benefecit Deus, qui misit te ante populum, ut des illum tu in manibus nostris: <span class="Versetto" id="JT11_21">21&#160;</span>et quoniam bona est promissio tua, si fecerit mihi hoc Deus tuus, erit et Deus meus, et tu in domo Nabuchodonosor magna eris, et nomen tuum nominabitur in universa terra.</p>

  <p class='pT4' id='JT12_0'>12</p>

  <p class='Normale'><span class="Versetto" id="JT12_1">1&#160;</span>Tunc jussit eam introire ubi repositi erant thesauri ejus, et jussit illic manere eam, et constituit quid daretur illi de convivio suo. <span class="Versetto" id="JT12_2">2&#160;</span>Cui respondit Judith, et dixit: Nunc non potero manducare ex his quæ mihi præcipis tribui, ne veniat super me offensio: ex his autem quæ mihi detuli, manducabo. <span class="Versetto" id="JT12_3">3&#160;</span>Cui Holofernes ait: Si defecerint tibi ista, quæ tecum detulisti, quid faciemus tibi? <span class="Versetto" id="JT12_4">4&#160;</span>Et dixit Judith: Vivit anima tua, domine meus, quoniam non expendet omnia hæc ancilla tua, donec faciat Deus in manu mea hæc quæ cogitavi. Et induxerunt illam servi ejus in tabernaculum quod præceperat. <span class="Versetto" id="JT12_5">5&#160;</span>Et petiit dum introiret, ut daretur ei copia nocte et ante lucem egrediendi foras ad orationem, et deprecandi Dominum. <span class="Versetto" id="JT12_6">6&#160;</span>Et præcepit cubiculariis suis ut sicut placeret illi, exiret et introiret ad adorandum Deum suum per triduum: <span class="Versetto" id="JT12_7">7&#160;</span>et exibat noctibus in vallem Bethuliæ, et baptizabat se in fonte aquæ. <span class="Versetto" id="JT12_8">8&#160;</span>Et ut ascendebat, orabat Dominum Deum Israël ut dirigeret viam ejus ad liberationem populi sui. <span class="Versetto" id="JT12_9">9&#160;</span>Et introiens, munda manebat in tabernaculo usque dum acciperet escam suam in vespere. <span class="Versetto" id="JT12_10">10&#160;</span>Et factum est, in quarto die Holofernes fecit cœnam servis suis, et dixit ad Vagao eunuchum suum: Vade, et suade Hebræam illam ut sponte consentiat habitare mecum. <span class="Versetto" id="JT12_11">11&#160;</span>Fœdum est enim apud Assyrios, si femina irrideat virum agendo ut immunis ab eo transeat. <span class="Versetto" id="JT12_12">12&#160;</span>Tunc introivit Vagao ad Judith, et dixit: Non vereatur bona puella introire ad dominum meum, ut honorificetur ante faciem ejus, ut manducet cum eo, et bibat vinum in jucunditate. <span class="Versetto" id="JT12_13">13&#160;</span>Cui Judith respondit: Quæ ego sum, ut contradicam domino meo? <span class="Versetto" id="JT12_14">14&#160;</span>omne quod erit ante oculos ejus bonum et optimum, faciam. Quidquid autem illi placuerit, hoc mihi erit optimum omnibus diebus vitæ meæ. <span class="Versetto" id="JT12_15">15&#160;</span>Et surrexit, et ornavit se vestimento suo, et ingressa stetit ante faciem ejus. <span class="Versetto" id="JT12_16">16&#160;</span>Cor autem Holofernes concussum est: erat enim ardens in concupiscentia ejus. <span class="Versetto" id="JT12_17">17&#160;</span>Et dixit ad eam Holofernes: Bibe nunc, et accumbe in jucunditate, quoniam invenisti gratiam coram me. <span class="Versetto" id="JT12_18">18&#160;</span>Et dixit Judith: Bibam, domine, quoniam magnificata est anima mea hodie præ omnibus diebus meis. <span class="Versetto" id="JT12_19">19&#160;</span>Et accepit, et manducavit et bibit coram ipso ea quæ paraverat illi ancilla ejus.<a href='#FN30'>*</a> <span class="Versetto" id="JT12_20">20&#160;</span>Et jucundus factus est Holofernes ad eam, bibitque vinum multum nimis, quantum numquam biberat in vita sua.</p>

  <p class='pT4' id='JT13_0'>13</p>

  <p class='Normale'><span class="Versetto" id="JT13_1">1&#160;</span>Ut autem sero factum est, festinaverunt servi illius ad hospitia sua, et conclusit Vagao ostia cubiculi, et abiit. <span class="Versetto" id="JT13_2">2&#160;</span>Erant autem omnes fatigati a vino, <span class="Versetto" id="JT13_3">3&#160;</span>eratque Judith sola in cubiculo. <span class="Versetto" id="JT13_4">4&#160;</span>Porro Holofernes jacebat in lecto, nimia ebrietate sopitus.<a href='#FN31'>*</a> <span class="Versetto" id="JT13_5">5&#160;</span>Dixitque Judith puellæ suæ ut staret foris ante cubiculum, et observaret. <span class="Versetto" id="JT13_6">6&#160;</span>Stetitque Judith ante lectum, orans cum lacrimis, et labiorum motu in silentio, <span class="Versetto" id="JT13_7">7&#160;</span>dicens: Confirma me, Domine Deus Israël, et respice in hac hora ad opera manuum mearum, ut, sicut promisisti, Jerusalem civitatem tuam erigas: et hoc quod credens per te posse fieri cogitavi, perficiam. <span class="Versetto" id="JT13_8">8&#160;</span>Et cum hæc dixisset, accessit ad columnam quæ erat ad caput lectuli ejus, et pugionem ejus, qui in ea ligatus pendebat, exsolvit. <span class="Versetto" id="JT13_9">9&#160;</span>Cumque evaginasset illum, apprehendit comam capitis ejus, et ait: Confirma me, Domine Deus, in hac hora. <span class="Versetto" id="JT13_10">10&#160;</span>Et percussit bis in cervicem ejus, et abscidit caput ejus, et abstulit conopeum ejus a columnis, et evolvit corpus ejus truncum. <span class="Versetto" id="JT13_11">11&#160;</span>Et post pusillum exivit, et tradidit caput Holofernis ancillæ suæ, et jussit ut mitteret illud in peram suam.<a href='#FN32'>†</a> <span class="Versetto" id="JT13_12">12&#160;</span>Et exierunt duæ, secundum consuetudinem suam, quasi ad orationem, et transierunt castra, et gyrantes vallem, venerunt ad portam civitatis. <span class="Versetto" id="JT13_13">13&#160;</span>Et dixit Judith a longe custodibus murorum: Aperite portas, quoniam nobiscum est Deus, qui fecit virtutem in Israël.<a href='#FN33'>‡</a> <span class="Versetto" id="JT13_14">14&#160;</span>Et factum est cum audissent viri vocem ejus, vocaverunt presbyteros civitatis. <span class="Versetto" id="JT13_15">15&#160;</span>Et concurrerunt ad eam omnes, a minimo usque ad maximum: quoniam sperabant eam jam non esse venturam. <span class="Versetto" id="JT13_16">16&#160;</span>Et accendentes luminaria, congyraverunt circa eam universi: illa autem ascendens in eminentiorem locum, jussit fieri silentium. Cumque omnes tacuissent,<a href='#FN34'>§</a> <span class="Versetto" id="JT13_17">17&#160;</span>dixit Judith: Laudate Dominum Deum nostrum, qui non deseruit sperantes in se, <span class="Versetto" id="JT13_18">18&#160;</span>et in me ancilla sua adimplevit misericordiam suam, quam promisit domui Israël: et interfecit in manu mea hostem populi sui hac nocte.<a href='#FN35'>**</a> <span class="Versetto" id="JT13_19">19&#160;</span>Et proferens de pera caput Holofernis, ostendit illis, dicens: Ecce caput Holofernis principis militiæ Assyriorum, et ecce conopeum illius, in quo recumbebat in ebrietate sua, ubi per manum feminæ percussit illum Dominus Deus noster.<a href='#FN36'>††</a> <span class="Versetto" id="JT13_20">20&#160;</span>Vivit autem ipse Dominus, quoniam custodivit me angelus ejus et hinc euntem, et ibi commorantem, et inde huc revertentem, et non permisit me Dominus ancillam suam coinquinari, sed sine pollutione peccati revocavit me vobis gaudentem in victoria sua, in evasione mea, et in liberatione vestra. <span class="Versetto" id="JT13_21">21&#160;</span>Confitemini illi omnes, quoniam bonus, quoniam in sæculum misericordia ejus. <span class="Versetto" id="JT13_22">22&#160;</span>Universi autem adorantes Dominum, dixerunt ad eam: Benedixit te Dominus in virtute sua, quia per te ad nihilum redegit inimicos nostros. <span class="Versetto" id="JT13_23">23&#160;</span>Porro Ozias princeps populi Israël dixit ad eam: Benedicta es tu, filia, a Domino Deo excelso præ omnibus mulieribus super terram. <span class="Versetto" id="JT13_24">24&#160;</span>Benedictus Dominus, qui creavit cælum et terram, qui te direxit in vulnera capitis principis inimicorum nostrorum: <span class="Versetto" id="JT13_25">25&#160;</span>quia hodie nomen tuum ita magnificavit, ut non recedat laus tua de ore hominum qui memores fuerint virtutis Domini in æternum, pro quibus non pepercisti animæ tuæ propter angustias et tribulationem generis tui, sed subvenisti ruinæ ante conspectum Dei nostri.<a href='#FN37'>‡‡</a> <span class="Versetto" id="JT13_26">26&#160;</span>Et dixit omnis populus: Fiat, fiat. <span class="Versetto" id="JT13_27">27&#160;</span>Porro Achior vocatus venit, et dixit ei Judith: Deus Israël, cui tu testimonium dedisti quod ulciscatur se de inimicis suis, ipse caput omnium incredulorum incidit hac nocte in manu mea. <span class="Versetto" id="JT13_28">28&#160;</span>Et ut probes quia ita est, ecce caput Holofernis, qui in contemptu superbiæ suæ Deum Israël contempsit, et tibi interitum minabatur, dicens: Cum captus fuerit populus Israël, gladio perforari præcipiam latera tua. <span class="Versetto" id="JT13_29">29&#160;</span>Videns autem Achior caput Holofernis, angustiatus præ pavore cecidit in faciem suam super terram, et æstuavit anima ejus.<a href='#FN38'>§§</a> <span class="Versetto" id="JT13_30">30&#160;</span>Postea vero quam resumpto spiritu recreatus est, procidit ad pedes ejus, et adoravit eam, et dixit: <span class="Versetto" id="JT13_31">31&#160;</span>Benedicta tu a Deo tuo in omni tabernaculo Jacob, quoniam in omni gente quæ audierit nomen tuum, magnificabitur super te Deus Israël.</p>

  <p class='pT4' id='JT14_0'>14</p>

  <p class='Normale'><span class="Versetto" id="JT14_1">1&#160;</span>Dixit autem Judith ad omnem populum: Audite me, fratres: suspendite caput hoc super muros nostros: <span class="Versetto" id="JT14_2">2&#160;</span>et erit, cum exierit sol, accipiat unusquisque arma sua, et exite cum impetu, non ut descendatis deorsum, sed quasi impetum facientes. <span class="Versetto" id="JT14_3">3&#160;</span>Tunc exploratores necesse erit ut fugiant ad principem suum excitandum ad pugnam. <span class="Versetto" id="JT14_4">4&#160;</span>Cumque duces eorum cucurrerint ad tabernaculum Holofernis, et invenerint eum truncum in suo sanguine volutatum, decidet super eos timor. <span class="Versetto" id="JT14_5">5&#160;</span>Cumque cognoveritis fugere eos, ite post illos securi, quoniam Dominus conteret eos sub pedibus vestris. <span class="Versetto" id="JT14_6">6&#160;</span>Tunc Achior, videns virtutem quam fecit Deus Israël, relicto gentilitatis ritu, credidit Deo, et circumcidit carnem præputii sui, et appositus est ad populum Israël, et omnis successio generis ejus usque in hodiernum diem. <span class="Versetto" id="JT14_7">7&#160;</span>Mox autem ut ortus est dies, suspenderunt super muros caput Holofernis, accepitque unusquisque vir arma sua, et egressi sunt cum grandi strepitu et ululatu. <span class="Versetto" id="JT14_8">8&#160;</span>Quod videntes exploratores, ad tabernaculum Holofernis cucurrerunt. <span class="Versetto" id="JT14_9">9&#160;</span>Porro hi qui in tabernaculo erant, venientes, et ante ingressum cubiculi perstrepentes, excitandi gratia, inquietudinem arte moliebantur, ut non ab excitantibus, sed a sonantibus Holofernes evigilaret. <span class="Versetto" id="JT14_10">10&#160;</span>Nullus enim audebat cubiculum virtutis Assyriorum pulsando aut intrando aperire. <span class="Versetto" id="JT14_11">11&#160;</span>Sed cum venissent ejus duces ac tribuni, et universi majores exercitus regis Assyriorum, dixerunt cubiculariis: <span class="Versetto" id="JT14_12">12&#160;</span>Intrate, et excitate illum, quoniam egressi mures de cavernis suis, ausi sunt provocare nos ad prælium. <span class="Versetto" id="JT14_13">13&#160;</span>Tunc ingressus Vagao cubiculum ejus, stetit ante cortinam, et plausum fecit manibus suis: suspicabatur enim illum cum Judith dormire.<a href='#FN39'>*</a> <span class="Versetto" id="JT14_14">14&#160;</span>Sed cum nullum motum jacentis sensu aurium caperet, accessit proximans ad cortinam, et elevans eam, vidensque cadaver absque capite Holofernis in suo sanguine tabefactum jacere super terram, exclamavit voce magna cum fletu, et scidit vestimenta sua. <span class="Versetto" id="JT14_15">15&#160;</span>Et ingressus tabernaculum Judith, non invenit eam, et exiliit foras ad populum, <span class="Versetto" id="JT14_16">16&#160;</span>et dixit: Una mulier hebræa fecit confusionem in domo regis Nabuchodonosor: ecce enim Holofernes jacet in terra, et caput ejus non est in illo. <span class="Versetto" id="JT14_17">17&#160;</span>Quod cum audissent principes virtutis Assyriorum, sciderunt omnes vestimenta sua, et intolerabilis timor et tremor cecidit super eos, et turbati sunt animi eorum valde. <span class="Versetto" id="JT14_18">18&#160;</span>Et factus est clamor incomparabilis in medio castrorum eorum.</p>

  <p class='pT4' id='JT15_0'>15</p>

  <p class='Normale'><span class="Versetto" id="JT15_1">1&#160;</span>Cumque omnis exercitus decollatum Holofernem audisset, fugit mens et consilium ab eis, et solo tremore et metu agitati, fugæ præsidium sumunt, <span class="Versetto" id="JT15_2">2&#160;</span>ita ut nullus loqueretur cum proximo suo, sed inclinato capite, relictis omnibus, evadere festinabant Hebræos, quos armatos super se venire audiebant, fugientes per vias camporum et semitas collium. <span class="Versetto" id="JT15_3">3&#160;</span>Videntes itaque filii Israël fugientes, secuti sunt illos. Descenderuntque clangentes tubis, et ululantes post ipsos.<a href='#FN40'>*</a> <span class="Versetto" id="JT15_4">4&#160;</span>Et quoniam Assyrii non adunati, in fugam ibant præcipites: filii autem Israël uno agmine persequentes debilitabant omnes quos invenire potuissent. <span class="Versetto" id="JT15_5">5&#160;</span>Misit itaque Ozias nuntios per omnes civitates et regiones Israël. <span class="Versetto" id="JT15_6">6&#160;</span>Omnis itaque regio, omnisque urbs electam juventutem armatam misit post eos, et persecuti sunt eos in ore gladii, quousque pervenirent ad extremitatem finium suorum. <span class="Versetto" id="JT15_7">7&#160;</span>Reliqui autem qui erant in Bethulia, ingressi sunt castra Assyriorum, et prædam quam fugientes Assyrii reliquerant, abstulerunt, et onustati sunt valde. <span class="Versetto" id="JT15_8">8&#160;</span>Hi vero qui victores reversi sunt ad Bethuliam, omnia quæ erant illorum attulerunt secum, ita ut non esset numerus in pecoribus et jumentis et universis mobilibus eorum, ut a minimo usque ad maximum omnes divites fierent de prædationibus eorum. <span class="Versetto" id="JT15_9">9&#160;</span>Joacim autem summus pontifex de Jerusalem venit in Bethuliam cum universis presbyteris suis ut videret Judith. <span class="Versetto" id="JT15_10">10&#160;</span>Quæ cum exisset ad illum, benedixerunt eam omnes una voce, dicentes: Tu gloria Jerusalem; tu lætitia Israël; tu honorificentia populi nostri: <span class="Versetto" id="JT15_11">11&#160;</span>quia fecisti viriliter, et confortatum est cor tuum, eo quod castitatem amaveris, et post virum tuum, alterum nescieris: ideo et manus Domini confortavit te, et ideo eris benedicta in æternum. <span class="Versetto" id="JT15_12">12&#160;</span>Et dixit omnis populus: Fiat, fiat. <span class="Versetto" id="JT15_13">13&#160;</span>Per dies autem triginta, vix collecta sunt spolia Assyriorum a populo Israël.<a href='#FN41'>†</a> <span class="Versetto" id="JT15_14">14&#160;</span>Porro autem universa quæ Holofernis peculiaria fuisse probata sunt, dederunt Judith in auro, et argento, et vestibus, et gemmis, et omni supellectili: et tradita sunt omnia illi a populo.<a href='#FN42'>‡</a> <span class="Versetto" id="JT15_15">15&#160;</span>Et omnes populi gaudebant cum mulieribus, et virginibus, et juvenibus, in organis et citharis.<a href='#FN43'>§</a></p>

  <p class='pT4' id='JT16_0'>16</p>

  <p class='Normale'><span class="Versetto" id="JT16_1">1&#160;</span>Tunc cantavit canticum hoc Domino Judith, dicens: <span class="Versetto" id="JT16_2">2&#160;</span>[Incipite Domino in tympanis; cantate Domino in cymbalis; modulamini illi psalmum novum: exaltate, et invocate nomen ejus. <span class="Versetto" id="JT16_3">3&#160;</span>Dominus conterens bella, Dominus nomen est illi. <span class="Versetto" id="JT16_4">4&#160;</span>Qui posuit castra sua in medio populi sui, ut eriperet nos de manu omnium inimicorum nostrorum. <span class="Versetto" id="JT16_5">5&#160;</span>Venit Assur ex montibus ab aquilone in multitudine fortitudinis suæ: cujus multitudo obturavit torrentes, et equi eorum cooperuerunt valles. <span class="Versetto" id="JT16_6">6&#160;</span>Dixit se incensurum fines meos, et juvenes meos occisurum gladio; infantes meos dare in prædam, et virgines in captivitatem. <span class="Versetto" id="JT16_7">7&#160;</span>Dominus autem omnipotens nocuit eum, et tradidit eum in manus feminæ, et confodit eum. <span class="Versetto" id="JT16_8">8&#160;</span>Non enim cecidit potens eorum a juvenibus, nec filii Titan percusserunt eum, nec excelsi gigantes opposuerunt se illi: sed Judith filia Merari in specie faciei suæ dissolvit eum. <span class="Versetto" id="JT16_9">9&#160;</span>Exuit enim se vestimento viduitatis, et induit se vestimento lætitiæ in exultatione filiorum Israël. <span class="Versetto" id="JT16_10">10&#160;</span>Unxit faciem suam unguento, et colligavit cincinnos suos mitra; accepit stolam novem ad decipiendum illum. <span class="Versetto" id="JT16_11">11&#160;</span>Sandalia ejus rapuerunt oculos ejus; pulchritudo ejus captivam fecit animam ejus: amputavit pugione cervicem ejus. <span class="Versetto" id="JT16_12">12&#160;</span>Horruerunt Persæ constantiam ejus, et Medi audaciam ejus.<a href='#FN44'>*</a> <span class="Versetto" id="JT16_13">13&#160;</span>Tunc ululaverunt castra Assyriorum, quando apparuerunt humiles mei, arescentes in siti. <span class="Versetto" id="JT16_14">14&#160;</span>Filii puellarum compunxerunt eos, et sicut pueros fugientes occiderunt eos: perierunt in prælio a facie Domini Dei mei. <span class="Versetto" id="JT16_15">15&#160;</span>Hymnum cantemus Domino; hymnum novum cantemus Deo nostro. <span class="Versetto" id="JT16_16">16&#160;</span>Adonai Domine, magnus es tu, et præclarus in virtute tua: et quem superare nemo potest.<a href='#FN45'>†</a> <span class="Versetto" id="JT16_17">17&#160;</span>Tibi serviat omnis creatura tua, quia dixisti, et facta sunt; misisti spiritum tuum, et creata sunt: et non est qui resistat voci tuæ. <span class="Versetto" id="JT16_18">18&#160;</span>Montes a fundamentis movebuntur cum aquis; petræ, sicut cera, liquescent ante faciem tuam. <span class="Versetto" id="JT16_19">19&#160;</span>Qui autem timent te, magni erunt apud te per omnia. <span class="Versetto" id="JT16_20">20&#160;</span>Væ genti insurgenti super genus meum: Dominus enim omnipotens vindicabit in eis; in die judicii visitabit illos. <span class="Versetto" id="JT16_21">21&#160;</span>Dabit enim ignem et vermes in carnes eorum, ut urantur et sentiant usque in sempiternum.]<a href='#FN46'>‡</a> <span class="Versetto" id="JT16_22">22&#160;</span>Et factum est post hæc, omnis populus post victoriam venit in Jerusalem adorare Dominum: et mox ut purificati sunt, obtulerunt omnes holocausta, et vota, et repromissiones suas.<a href='#FN47'>§</a> <span class="Versetto" id="JT16_23">23&#160;</span>Porro Judith universa vasa bellica Holofernis, quæ dedit illi populus, et conopeum quod ipsa sustulerat de cubili ipsius, obtulit in anathema oblivionis. <span class="Versetto" id="JT16_24">24&#160;</span>Erat autem populus jucundus secundum faciem sanctorum: et per tres menses gaudium hujus victoriæ celebratum est cum Judith. <span class="Versetto" id="JT16_25">25&#160;</span>Post dies autem illos, unusquisque rediit in domum suam: et Judith magna facta est in Bethulia, et præclarior erat universæ terræ Israël. <span class="Versetto" id="JT16_26">26&#160;</span>Erat enim virtuti castitas adjuncta, ita ut non cognosceret virum omnibus diebus vitæ suæ, ex quo defunctus est Manasses vir ejus. <span class="Versetto" id="JT16_27">27&#160;</span>Erat autem, diebus festis, procedens cum magna gloria. <span class="Versetto" id="JT16_28">28&#160;</span>Mansit autem in domo viri sui annos centum quinque, et dimisit abram suam liberam: et defuncta est ac sepulta cum viro suo in Bethulia.<a href='#FN48'>**</a> <span class="Versetto" id="JT16_29">29&#160;</span>Luxitque illam omnis populus diebus septem.<a href='#FN49'>††</a> <span class="Versetto" id="JT16_30">30&#160;</span>In omni autem spatio vitæ ejus non fuit qui perturbaret Israël, et post mortem ejus annis multis. <span class="Versetto" id="JT16_31">31&#160;</span>Dies autem victoriæ hujus festivitatis ab Hebræis in numero sanctorum dierum accipitur, et colitur a Judæis ex illo tempore usque in præsentem diem.</p>

  <p class="footnote"></p>

  <hr/>

  <aside id="FN1">
    <p class="f"><a class="notebackref" href="#JT1_1"><span class="notemark">*</span> 1:1</a> <span class="fk">Præfatio</span><span class="ft"> RAB. expos. in lib. Judith, tom. 3. Quæritur quo tempore quibusve regibus historia Judith fuerit, etc., usque ad nisi forte dicatur quod Cambyses qui gentes finitimas impugnasse, et Ægyptum superasse dicitur, cum regnum Assyriorum atque Persarum unum esset, aliquem regem nomine Arphaxat in Media repugnantem vicerit, atque suo imperio subju averit. </span><span class="fk">Arphaxat. </span><span class="ft"> RAB., ubi supra.Mystice, per Arphaxat superbi exprimuntur, quorum conatus et labor qui per vastum tumoris et elationis agitur facile in potestatem Nabuchodonosor, id est diaboli cadit: ipse est enim rex super omnes filios superbiæ: </span><span class="fk">Quam appellavit. </span><span class="ft"> Quæ Mediæ provinciæ metropolis est, quam Deiocus Medorum rex condidit, sed Arphaxat mirabiliter amplificavit, sicut Daniel propheta, secundum Josephum sub Dario rege in eadem civitate Mediæ mausolæum valde præclarum constructum mira arte posuit, quod quacunque die cernitur eadem constructum putatur, quia sic pulchritudo nova et materia solida. Ibi usque hodie reges Persarum atque Medorum sepeliuntur et cui hæc cura committetur sacerdos Judæus est. </span><span class="fk">In gloria. </span><span class="ft"> Hi in curribus et hi in equis, etc. Sed Deus currum Pharaonis et exercitum ejus projecit in mare: ergo qui gloriatur, in Domino glorietur.</span></p>
  </aside>

  <aside id="FN2">
    <p class="f"><a class="notebackref" href="#JT1_6"><span class="notemark">†</span> 1:6</a> <span class="fk">In campo magno. </span><span class="ft"> RAB., ubi supra. Nominibus locorum, etc., usque ad et demum victorias ad Chaldæos vel Assyrios concesserint. </span><span class="fk">Tunc exaltatum est. </span><span class="ft"> Cum diabolus perditorum multitudinem suæ voluntati subjicit, elevatur cor ejus, propriæ illud assignans virtuti, non divinæ permissioni: et eo magis ardescit ad plurimorum perditorum destructionem, quo se videt quibusdam prævalere per pravam suggestionem, unde sequitur. </span><span class="fk">Et misit ad omnes. </span><span class="ft"> RAB., ibid. Diabolus per diversas provincias legatos mittit, etc., usque ad unde: </span><span class="fk">Omnes uno animo contradixerunt, etc. </span></p>
  </aside>

  <aside id="FN3">
    <p class="f"><a class="notebackref" href="#JT1_12"><span class="notemark">‡</span> 1:12</a> <span class="fk">Tunc indignatus Nabuchodonosor. </span><span class="ft"> Diabolus propria superbia excæcatus, arrogat sibi imperium totius orbis, contendens ut abstractos a cultu pietatis, consortes suæ faciat impietatis: qui de potentia regni exsultans, ait: </span><span class="fk">Ascendam in cœlum, et ponam sedem meam in Aquilonem, et similis milis ero Altissimo. </span><span class="ft"> Et in Evangelio: </span><span class="fk">Hæc omnia tibi dabo, si cadens adoraveris me. </span></p>
  </aside>

  <aside id="FN4">
    <p class="f"><a class="notebackref" href="#JT2_7"><span class="notemark">*</span> 2:7</a> <span class="ft">Tunc Holofernes. RAB., in lib. Judith, tom. 3. Holofernes ille principes gentium, qui Ecclesiam persecuti sunt significat, etc., usque ad ut omnes adorent draconem, qui bestiæ talem dedit potestatem.</span></p>
  </aside>

  <aside id="FN5">
    <p class="f"><a class="notebackref" href="#JT2_12"><span class="notemark">†</span> 2:12</a> <span class="fk">Cumque pertransisset. </span><span class="ft"> ID., ibid. Per diversas provincias, et nomina locorum, quæ in historia continentur, personarum distinctiones et graduum, et dignitatum, designantur, ex quibus diabolus vindicat sibi aliquam partem, nec pugnæ formidat difficultatem, sed grandis potentiæ grandem certat efficere ruinam.</span></p>
  </aside>

  <aside id="FN6">
    <p class="f"><a class="notebackref" href="#JT2_13"><span class="notemark">‡</span> 2:13</a> <span class="fk">Prædavitque omnes. </span><span class="ft"> Scientiæ utilitatem auferens, et cætera quibus servire debuerant Deo: et in usum servitii sui convertens: resistentes occidit in ore gladii, quia quos flectere ad consensum nequit, corporaliter occidit.</span></p>
  </aside>

  <aside id="FN7">
    <p class="f"><a class="notebackref" href="#JT2_17"><span class="notemark">§</span> 2:17</a> <span class="fk">Descendit in campos. </span><span class="ft"> Damascus potus sanguinis interpretatur, in qua principes gentium exprimuntur, qui sitiunt sanguinem fidelium: maxime in tempore messis, id est, in consummatione sæculi debacchante per latitudinem orbis furore Antichristi.</span></p>
  </aside>

  <aside id="FN8">
    <p class="f"><a class="notebackref" href="#JT3_1"><span class="notemark">*</span> 3:1</a> <span class="fk">Tunc mise unt, </span><span class="ft"> etc. Potentes sæculi et voluptatum amatores, qui principem mundi student reconciliare sibi, ut mortis periculum et voluptatis, detrimentum evadere possint; de quibus dicitur: </span><span class="fk">Qui vult esse amicus hujus sæculi, inimicus Dei constituitur. </span><span class="ft"> In his enim solli itudo hujus sæculi, et fallaci divitiarum suffocat verbum, et fructum non facit, hi enim secundum nomina harum provinciarum superbia extolluntur, vanitatem sequuntur: terram duabus viis ingrediuntur, et cœtum lugentium vel luxuriæ suæ pœnas luentium in inferno sociabuntur: ubi ad calorem nimium transibunt ab aquis nivium, </span><span class="fk">et vermis eorum non morietur, et ignis non exstinguetur. </span></p>
  </aside>

  <aside id="FN9">
    <p class="f"><a class="notebackref" href="#JT4_13"><span class="notemark">*</span> 4:13</a> <span class="fk">Memores estote. </span><span class="ft"> Per exempla sanctorum corroborat, unde Job Cap. 12.: </span><span class="fk">Instauras testes contra me, </span><span class="ft"> et Paulus ad Hebræos fidei virtutem laudans patrum copiosa induxit exempla, qui per fidem vicerunt regna, operati sunt justitiam.</span></p>
  </aside>

  <aside id="FN10">
    <p class="f"><a class="notebackref" href="#JT5_5"><span class="notemark">*</span> 5:5</a> <span class="fk">Tunc Achior dux, </span><span class="ft"> etc. Quasi princeps hæreticorum qui ibet idololatriæ deditus, qui de divinis operibus et miraculis cognovit quæ sæpe aliis dicit, quamvis fidem catholicam perfecte non didicerit, et Christi baptismate renatus non sit. Vel per Achior hæretici designantur, qui licet per omnia viam veritatis non teneant, tamen in doctrina sua multa vera prædicant, quæ nostræ fidei concordant. Hi contra Ecclesiam catholicam pugnant, sed ratione superati veritatem omnino non celant, hæretici enim bona malis permiscent; quia si semper mala dicerent, latere non possent; sicut qui veneni poculum porrigit, labrum calicis melle tangit, ut quod dulce est, primo sentiatur, ne quod mortiferum est timeatur. Aliquando tamen corre ti salvantur, sicut Achior videns victoriam Judith, consociatus populo Dei circumcidit carnem præputii sui: leprosi quoque evangelici hæreticos exprimunt, qui dum rectis prava inserunt, quasi colorem sanum maculis aspergunt.</span></p>
  </aside>

  <aside id="FN11">
    <p class="f"><a class="notebackref" href="#JT6_10"><span class="notemark">*</span> 6:10</a> <span class="fk">Porro filii Isræl descendentes de Bethulia venerunt. </span><span class="ft"> Filii: doctores Ecclesiæ ad arborem ligatum solvunt, cum catechumenos suos, nec persecutorum rabiem, nec mortem pertimescere docent. Quasi ad arborem ligatum solvunt, cum a formidine crucis mentem pavidam eruunt, et ad patiendum instruunt, hoc autem melius fit, si exemplo Oziæ et Carmin qui confortantes Achior, preces devotas cum omni populo Domino effuderunt magistri Ecclesiæ cum cæteris fidelibus auditores suos Domino commendaverint devotis precibus, ut ejus dono habeatur, quod humana infirmitas non meretur.</span></p>
  </aside>

  <aside id="FN12">
    <p class="f"><a class="notebackref" href="#JT6_19"><span class="notemark">†</span> 6:19</a> <span class="fk">Et fecit ei cœnam magnam. </span><span class="ft"> Expleto jejunio facit, qui animam diu languidam, et pane verbi Domini egentem, evangelica doctrina et dapibus virtutum reficit. Huic convivio advocantur omnes presbyteri, ut eorum exhortationibus et exemplis corroborentur neophyti ad fidem accipiendam vel conservandam.</span></p>
  </aside>

  <aside id="FN13">
    <p class="f"><a class="notebackref" href="#JT7_7"><span class="notemark">*</span> 7:7</a> <span class="fk">Erant tamen non longe a muris fontes. </span><span class="ft"> Sicut in libro Regum Philisthiim fabros ferrarios auferunt, ne faciant Hebræis aut lanceam, aut gladium. Et descendit omnis Isræl ad Philisthiim, ut exacueret vomerem, et ligonem et securim, et sarculum. Hoc enim maxime diabolus studet, ut doctrinæ fluenta et virtutum arma auferat, et sic nequitiam suam in interitum servorum Dei velociter expleat: hinc principes gentium et Julianus apostata non solum divinam, sed et humanam Christianis interdicunt philosophiam.</span></p>
  </aside>

  <aside id="FN14">
    <p class="f"><a class="notebackref" href="#JT7_12"><span class="notemark">†</span> 7:12</a> <span class="fk">Tunc ad Oziam congregati. </span><span class="ft"> Carnales qui dicunt </span><span class="fk">Domine, Domine, cor autem eorum longe est a me Matth. 7, 15.. </span><span class="ft"> Sunt enim in sagena Domini et boni et mali pisces, usque ad littus futuri judicii, qui præsentis vitæ incommoda graviter ferentes, malunt præsentibus uti deliciis, quam cœlestia bona sibi in futuro reservari, qui magistros suos importunis quærimoniis affligunt, et sibi ad luxum sæculi assentire cogunt, unde sequitur:</span></p>
  </aside>

  <aside id="FN15">
    <p class="f"><a class="notebackref" href="#JT7_23"><span class="notemark">‡</span> 7:23</a> <span class="fk">Et hos quinque dies, </span><span class="ft"> etc. Quinque dies quinque sensus corporis, quibus præsens vita ducitur, quasi quinque dierum inducias doctor iners expetit, qui corporale vitium solatium auditoribus indiscrete promittit, quasi in potestate sua sit summi datoris magnificentia, cum magis tempus tribuendi, et modus, in dantis quam accipientis potestate consistat: si enim præsentis vitæ negatur solatium, subditos deserunt, ut cedentes persecutionibus, corporale devitent supplicium. Hanc conventionem nostra Judith, id est Ecclesia, respuit et contemnit.</span></p>
  </aside>

  <aside id="FN16">
    <p class="f"><a class="notebackref" href="#JT8_1"><span class="notemark">*</span> 8:1</a> <span class="fk">Et factum est cum, </span><span class="ft"> etc., sequitur </span><span class="fk">Filia Merari. </span><span class="ft"> Id est amaritudinis. Ecclesia enim per amaritudinem et tribulationem ad futuræ vitæ gaudia generatur: ubi Dominum laudabit in æternum. Quod enim quindecim generatione progenita narratur, significat quod Ecclesia per hebdoadem legis et ogdoadem evangelii, de patriarchis et apostolis est edita, et ad cœlestem gratiam ascensura; unde hic numerus graduum in Psalterio ponitur, futuræ ad cœlos ascensionis figurativus, quo sancti venientes merito dicunt, </span><span class="fk">Ecce nunc benedicite Domino. </span></p>
  </aside>

  <aside id="FN17">
    <p class="f"><a class="notebackref" href="#JT8_2"><span class="notemark">†</span> 8:2</a> <span class="fk">Et vir ejus fuit Manasses, </span><span class="ft"> etc. Manasses interpretatur obliviosus vel necessitas, cui Judith conjugio copulata quasi decalogo legis vel ritibus gentilium obnoxia. Sed veniente Christo et luce Evangelii clarescente in mundo, omnis illa observantia cessit, et quasi vilis collectio messis velociter transiit; unde Apostolus: </span><span class="fk">Ubi venit fides, jam non sumus sub pædagogo. Omnes enim filii Dei estis per fidem in Christo Jesu Gal. 3.. </span><span class="ft"> Et ad Romanos ait: </span><span class="fk">Mortificati estis legi per corpus Christi Jesu, ut sitis alterius qui ex mortuis resurrexit Rom. 7.. </span><span class="ft"> Et vir Manasses, Christus Ecclesiæ sponsus. Bene Manasses dicitur, quia nos facit oblivisci calamitatis pristinæ per consolationem vitæ futuræ. Hic in tempore messis hordeaceæ, id est collectionis plebis Judaicæ, cum mitteret apostolos suos prædicare et manipulos credentium congregare: venit æstus persecutionis super caput ejus, id est super divinitatem ejus. </span><span class="fk">Caput enim Christi Deus II Cor. 2.. </span><span class="ft"> Inde enim maxime scandalizabantur Judæi, quod dicebat se esse Filium Dei. Unde, </span><span class="fk">Facis teipsum Deum Joan. 10.. </span><span class="ft"> Et alibi: </span><span class="fk">Quia Filium Dei se fecit Ibid. 19.. </span><span class="ft"> Passus est Jesus in gente sua, et sepultus in horto. Hujus sponsa ablato sponso, jejunio, et orationi operam dat, usque ad consummationem sæculi, nec erroribus hæreticis dignatur pollui. Cui vir suus reliquit divitias spiritualis sapientiæ et virtutis: et familiam, id est gentium multitudinem, aggregavit.</span></p>
  </aside>

  <aside id="FN18">
    <p class="f"><a class="notebackref" href="#JT8_7"><span class="notemark">‡</span> 8:7</a> <span class="fk">Cui vir suus reliquerat divitias multas. </span><span class="ft"> Ex veteris legis et ex philosophiæ instructione, moralisque disciplinæ, multiplices opes ad Christum veniens attulit Ecclesia; unde et Paulus se ad pedes Gamaliel nutritum gloriatur, et Moyses omni sapientia Ægyptiorum eruditus legitur.</span></p>
  </aside>

  <aside id="FN19">
    <p class="f"><a class="notebackref" href="#JT8_12"><span class="notemark">§</span> 8:12</a> <span class="fk">Non est iste sermo. </span><span class="ft"> Cum afflicti sumus, nec tempus, nec modum præscribere Domino debemus, sed magis arbitrio ejus cuncta relinquamus. Unde quidam patrum in oratione sua dixisse legitur: </span><span class="fk">Fili Dei, fili Dei, sicut scis, et sicut vis, miserere mei Matth. 6.. </span><span class="ft"> Regnum tantum Dei quærere debemus, et omnia adjicientur. Præsens vita sit fidelibus in usu, futura in fructu. Sit res temporalis in itinere, desideretur æterna in perventione.</span></p>
  </aside>

  <aside id="FN20">
    <p class="f"><a class="notebackref" href="#JT8_28"><span class="notemark">**</span> 8:28</a> <span class="fk">Et dixerunt. </span><span class="ft"> Quæcunque loquitur Ecclesia in confessione fidei in doctrina religionis, laudabilia et irreprehensibilia sunt, hæc singulos fideles orando præmonet, si quisque sicut probavit verum esse quod docet, ita operibus implet: unde subditur:</span></p>
  </aside>

  <aside id="FN21">
    <p class="f"><a class="notebackref" href="#JT8_30"><span class="notemark">††</span> 8:30</a> <span class="fk">Et dixit illis Judith. </span><span class="ft"> Judith, id est Ecclesia, commendat præsbyteris portam, id est castrorum Dei sollicitam custodiam, ut pervigili et solerti cura contra hostium insidias semper parati assistant et orationibus muniti.</span></p>
  </aside>

  <aside id="FN22">
    <p class="f"><a class="notebackref" href="#JT9_1"><span class="notemark">*</span> 9:1</a> <span class="fk">Quibus abscedentibus. </span><span class="ft"> Postquam ad presbyteros locuta est, oratorium ingreditur Judith, quia sollicitudo sanctorum post prædicationis obsequium, redit ad cordis sui secretum, ut ibi compleat puræ ascensionis incensum: secundum illud, Cum oraveris, intra in cubiculum tuum.</span></p>
  </aside>

  <aside id="FN23">
    <p class="f"><a class="notebackref" href="#JT9_2"><span class="notemark">†</span> 9:2</a> <span class="fk">Domine Deus. </span><span class="ft"> Bene in oratione actum Simonis commemorat, qui cum fratre Levi stuprum sororis in alienigenas vindicavit. Futurum enim erat, ut Holofernes qui in Judith voluit explere immunditiam libidinis, gladio feriretur ultionis.</span></p>
  </aside>

  <aside id="FN24">
    <p class="f"><a class="notebackref" href="#JT9_9"><span class="notemark">‡</span> 9:9</a> <span class="fk">Respice castra. </span><span class="ft"> Sicut luxuriosos luxuriosis comparat, ita nunc superbis superbos, Assyrios, scilicet Ægyptiis; quia sicut potentia divina est in illis, ita manifestari potest et his subversis, quia idem Dominus, eadem potentia, eadem justitia.</span></p>
  </aside>

  <aside id="FN25">
    <p class="f"><a class="notebackref" href="#JT10_2"><span class="notemark">*</span> 10:2</a> <span class="fk">Abstulit a se cilicium, et exuit se vestimentis viduitatis suæ, </span><span class="ft"> etc. Quia sancta Ecclesia aliquando pro peccatis suis, pœnitentiæ gerit affectum: sed tamen spe remissionis et futuri præmii exhilarat animum.</span></p>
  </aside>

  <aside id="FN26">
    <p class="f"><a class="notebackref" href="#JT10_4"><span class="notemark">†</span> 10:4</a> <span class="fk">Ut incomparabili decore. </span><span class="ft"> Quia justum est, ut qui Dei fervet amore, omnibus habeatur dignus honore, unde: </span><span class="fk">Astitit regina a dextris tuis in vestitu deaurato, circumdata varietate Psal. 44.. </span></p>
  </aside>

  <aside id="FN27">
    <p class="f"><a class="notebackref" href="#JT10_5"><span class="notemark">‡</span> 10:5</a> <span class="fk">Et panes et caseum. </span><span class="ft"> Hæc omnia Abra pro dispensatione dominæ suæ observat. Justum est enim, ut qui non novit moderamina vitæ suæ tenere, non subito fiat rector alienæ. </span><span class="fk">Dixeruntque, </span><span class="ft"> etc. Sub dominatione sæcularium principum libere manere permiserunt. Sicut Trajanus licet inprimis Christi Confessores persecutus sit, Plinio secundo admonente, levioribus decretis edictum suum temperavit. Ælius quoque Adrianus per Quadratum discipulum apostolorum, et Aristidem Atheniensem virum, de Christiana religione eruditus, ad Munitium Fundanum proconsulem Asiæ epistolam misit, ut nemini liceret Christianum sine criminis objectione aut probatione damnare.</span></p>
  </aside>

  <aside id="FN28">
    <p class="f"><a class="notebackref" href="#JT11_4"><span class="notemark">*</span> 11:4</a> <span class="fk">Et dixit illi Judith: Sume verba, </span><span class="ft"> etc. AUG., serm. 229 de temp. Species custodit quæ blanditur, etc., usque ad sed sopor tibi quem ferias præparavit.</span></p>
  </aside>

  <aside id="FN29">
    <p class="f"><a class="notebackref" href="#JT11_17"><span class="notemark">†</span> 11:17</a> <span class="fk">Missa sum. </span><span class="ft"> Prima via salutis fuit gentibus, prædicatores Evangelii gratanter recipere et fidem præbere, et per eorum doctrinam ad agnitionem veritatis venire.</span></p>
  </aside>

  <aside id="FN30">
    <p class="f"><a class="notebackref" href="#JT12_19"><span class="notemark">*</span> 12:19</a> <span class="fk">Et accepit. </span><span class="ft"> Non inquinatur cibis gentilium aut superstitione. Ecclesia enim inter gentes habitans, idololatria non polluitur, sed his quæ devotio fidelium per obedientiam præparat, utitur, unde: </span><span class="fk">Meus cibus est ut faciam voluntatem ejus qui misit me Patris Joan. 4.. </span></p>
  </aside>

  <aside id="FN31">
    <p class="f"><a class="notebackref" href="#JT13_4"><span class="notemark">*</span> 13:4</a> <span class="fk">In lecto. </span><span class="ft"> Nefandæ securitatis, qua se impune peccare confidit; unde: </span><span class="fk">Impius cum in profundum peccatorum venerit, contemnit Prov. 18.. </span></p>
  </aside>

  <aside id="FN32">
    <p class="f"><a class="notebackref" href="#JT13_11"><span class="notemark">†</span> 13:11</a> <span class="fk">Caput Holofernis. </span><span class="ft"> Recordationem confecti belli sollicite jubet memorari, unde: </span><span class="fk">Sobrii estote et vigilate I Petr. 5..</span></p>
  </aside>

  <aside id="FN33">
    <p class="f"><a class="notebackref" href="#JT13_13"><span class="notemark">‡</span> 13:13</a> <span class="fk">Custodibus murorum. </span><span class="ft"> Id est doctoribus, qui verbo et exemplo Ecclesiam muniunt, et ad vitam æternam introducunt, de quibus dicitur: </span><span class="fk">Super muros tuos Jerusalem constitui custodes Isa. 61.. </span><span class="ft"> Vel angelicis spiritibus, qui nobis in custodiam missi, malignos spiritus excludunt. </span><span class="fk">Aperite portas. </span><span class="ft"> Id est devotionem cordis, unde dicitur: </span><span class="fk">Qui habet aures audiendi audiat, quid Spiritus dicat ecclesiis Apoc. 1.. </span><span class="ft"> Secundum illud: </span><span class="fk">Beatus qui causam suam loquitur in aure audientis Eccl. 25.. </span><span class="ft"> Dominus virtutem populo suo dabit, cum quo scilicet, apicem cœlestis regni ascendit, unde: </span><span class="fk">Nemo ascendit in cœlum nisi qui descendit de cœlo Joan. 3.. </span></p>
  </aside>

  <aside id="FN34">
    <p class="f"><a class="notebackref" href="#JT13_16"><span class="notemark">§</span> 13:16</a> <span class="fk">Illa autem ascendens. </span><span class="ft"> Ad cœlestia dogmata sermonem convertens, et ad laudandum Deum pro beneficiis suis auditores attollens.</span></p>
  </aside>

  <aside id="FN35">
    <p class="f"><a class="notebackref" href="#JT13_18"><span class="notemark">**</span> 13:18</a> <span class="fk">Et interfecit. </span><span class="ft"> De quo: </span><span class="fk">Ipsa conteret caput, etc. Gen. 2.. </span><span class="ft"> Et in Evangelio: </span><span class="fk">Dabo vobis potestatem calcandi super serpentes et scorpiones et super omnes virtutes inimici Luc. 10.. </span></p>
  </aside>

  <aside id="FN36">
    <p class="f"><a class="notebackref" href="#JT13_19"><span class="notemark">††</span> 13:19</a> <span class="ft"> Et ecce, etc. Scitote quanta sit malignitas, quanta fraus inimici nostri, quanta pietate a nobis superatus sit, quos Dominus illæsos ab omni fraude et erroris contaminatione custodit, ut his inspectis Conditori et Redemptori nostro gratias agatis, unde: </span><span class="fk">Sobrii estote et vigilate I Petr. 5.. </span><span class="ft"> Et: </span><span class="fk">Timeo ne sicut serpens seduxit Evam astutia sua, ita et sensus nostri corrumpantur II Cor. 2.. </span><span class="ft"> Et item: </span><span class="fk">Confortamini in Domino et in potentia virtutis ejus: et induite vos arma Dei Ephes. 6.. </span></p>
  </aside>

  <aside id="FN37">
    <p class="f"><a class="notebackref" href="#JT13_25"><span class="notemark">‡‡</span> 13:25</a> <span class="fk">Quia hodie nomen tuum, </span><span class="ft"> etc. Laus Ecclesiæ non recedet de ore hominum, qui memores sunt studii et operum ejus, quæ per dilectionem Dei et proximi præsentes tribulationes secura sustinet, fide plena et spe firma, attendens eminentiam cœlestium præmiorum, ubi sociabitur beatitudini angelorum.</span></p>
  </aside>

  <aside id="FN38">
    <p class="f"><a class="notebackref" href="#JT13_29"><span class="notemark">§§</span> 13:29</a> <span class="fk">Videns autem Achior. </span><span class="ft"> Per Achior principem Ammonitarum pagani vel hæretici designantur, qui videntes Ecclesiæ fidem hostium superasse ferocitatem, nimio pavore concutiuntur et superbiam suam humiliantes Ecclesiam venerantur; et sequaces suos errorem relinquere et fide liberi sese sociare hortantur; unde Isaias: </span><span class="fk">Venient ad te curvi filii eorum qui te humiliaverunt, et adorabunt vestigia pedum tuorum omnes qui detrahebant tibi Isa. 60.. </span></p>
  </aside>

  <aside id="FN39">
    <p class="f"><a class="notebackref" href="#JT14_13"><span class="notemark">*</span> 14:13</a> <span class="fk">Tunc ingressus. </span><span class="ft"> Duces persecutorum deos suos contra Ecclesiam poscentes auxilium, inveniunt eos propria fœditate spurcissimos et omni virtute destitutos, unde fugæ se commendantes relinquunt ea in quibus temporaliter confidebant. </span><span class="fk">Non est enim prudentia, non est sapientia nec consilium contra Deum; </span><span class="ft"> unde Hieremias ait: </span><span class="fk">Non fugiet velox et non salvabitur fortis, </span><span class="ft"> etc. Hier. 46..</span></p>
  </aside>

  <aside id="FN40">
    <p class="f"><a class="notebackref" href="#JT15_3"><span class="notemark">*</span> 15:3</a> <span class="fk">Videntes itaque, </span><span class="ft"> etc. Gedeon contra Madianitas pugnaturus, non hastam, non clypeum, sed tubas et lampades tulit, præfigurans Evangelii præcones, quibus non est colluctatio adversus carnem et sanguinem, sed contra spiritualia nequitiæ in cœlestibus, etc, et pugnant prædicationis voce et miraculorum fulgore. </span><span class="fk">Omnis itaque. </span><span class="ft"> Ad prædicationem verbi Dei ex singulis gentibus et provinciis probatæ personæ et viribus accinctæ ad malitiam Domini veniunt; unde Isaias: </span><span class="fk">Ecce isti de longe venient, et ecce illi ab Aquilone et mari Isa. 49., </span><span class="ft"> etc.</span></p>
  </aside>

  <aside id="FN41">
    <p class="f"><a class="notebackref" href="#JT15_13"><span class="notemark">†</span> 15:13</a> <span class="fk">Per dies autem. </span><span class="ft"> Qui universum præsentis vitæ tempus significant, quo populus Dei de hoste triumphans spiritualiter exspoliat; unde de Ecclesia dicitur: </span><span class="fk">Confidit in ea cor viri sui, et spoliis non indigebit Prov. 31.. </span></p>
  </aside>

  <aside id="FN42">
    <p class="f"><a class="notebackref" href="#JT15_14"><span class="notemark">‡</span> 15:14</a> <span class="fk">Porro autem. </span><span class="ft"> Sic populus Dei ab Ægypto recedens, ipsam spoliavit, unde tabernaculum construxit. Sic reges justi sub Testamento Veteri quæ hostibus abstulerunt, in ministerio templi consecraverunt.</span></p>
  </aside>

  <aside id="FN43">
    <p class="f"><a class="notebackref" href="#JT15_15"><span class="notemark">§</span> 15:15</a> <span class="fk">Juvenibus. </span><span class="ft"> Quia tunc neque nubent neque nubentur, quia resurgent omnes in virum perfectum, in mensuram ætatis plenitudinis Christi. Unde in resurrectione Domini, juvenis coopertus stola candida angelus apparuit.</span></p>
  </aside>

  <aside id="FN44">
    <p class="f"><a class="notebackref" href="#JT16_12"><span class="notemark">*</span> 16:12</a> <span class="fk">Horruerunt. </span><span class="ft"> Notare debet lector, utrum opinio vera sit, quod Cambyses filius Cyri a plerisque iste Nabuchodonosor dictus sit, qui Persis, Medis, et Assyriis imperavit.</span></p>
  </aside>

  <aside id="FN45">
    <p class="f"><a class="notebackref" href="#JT16_16"><span class="notemark">†</span> 16:16</a> <span class="fk">Adonai Domine. </span><span class="ft"> Unum de decem nominibus apud Hebræos significans, quod Dominus creaturæ dominetur. Et notandum, quod ubicunque bis ponitur, Dominus: primum nomen, tetragrammaton est, et proprie ad Deum pertinet, et ineffabile dicitur: secundum commune, quod convenit hominibus. Et bene Adonai Dominus filius Dei dicitur: quia Deus et homo, Dominus et Deus, quod omnibus dominetur vel ab omnibus timeatur.</span></p>
  </aside>

  <aside id="FN46">
    <p class="f"><a class="notebackref" href="#JT16_21"><span class="notemark">‡</span> 16:21</a> <span class="fk">In carnes eorum. </span><span class="ft"> Quas amaverunt, de quibus nascitur fetor vermium. Caro et sanguis vermes creat: quia delectatio carnalis, cui sal continentiæ non resistit, pœnam æternam generat luxuriosis; unde: </span><span class="fk">Vermis eorum non morietur, et ignis non exstinguetur Isa. 66.. </span></p>
  </aside>

  <aside id="FN47">
    <p class="f"><a class="notebackref" href="#JT16_22"><span class="notemark">§</span> 16:22</a> <span class="fk">Et factum est. </span><span class="ft"> Adepta victoria de hostibus suis, quisque electus ab omni labe purgatus, properat in supernam Dei civitatem, ubi vera visio pacis, ubi reddit vota sua conditori.</span></p>
  </aside>

  <aside id="FN48">
    <p class="f"><a class="notebackref" href="#JT16_28"><span class="notemark">**</span> 16:28</a> <span class="ft">Centum quinque, etc. Pro æterna beatitudine centenarius numerus a læva transit in dextram. </span><span class="fk">Abram suam. </span><span class="ft"> Abram carnalium conversationem, quæ semper timori obnoxia est in libertatem gratiæ et ad securitatem charitatis ducendo et exhortando perducit, ut non timore, sed amore serviat.</span></p>
  </aside>

  <aside id="FN49">
    <p class="f"><a class="notebackref" href="#JT16_29"><span class="notemark">††</span> 16:29</a> <span class="fk">Luxitque illam omnis populus diebus septem. </span><span class="ft"> Electi Dei per omne tempus, quod septem diebus evolvitur, propter peregrinationem præsentis Ecclesiæ, in dolore et gemitu non affliguntur ex desperatione, sed futuræ vitæ recordatione, juxta illud: </span><span class="fk">Flevimus, dum recordaremur Sion Psal. 136.. </span></p>
  </aside>

  <hr/>

  

  
  <div class="fixedButton">
    <a href="#start"><img src="../Images/Flecha.png" width="50"/></a>
  </div>

  <button onclick="history.back()" class="fixedButtonBack"><img src="../Images/FlechaBk.png" width="70"/></button></body>
</html>