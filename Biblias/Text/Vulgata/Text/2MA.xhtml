<?xml version="1.0" encoding="utf-8"?>
<!DOCTYPE html>

<html xmlns="http://www.w3.org/1999/xhtml" lang="es">
<head>
  <meta name="viewport" content="width=device-width, initial-scale=1.0"/>
  <title>Vulgata -MACCHABEORUM SECUNDUS</title>
  <link href="../styles/epub.css" rel="stylesheet"  type="text/css"/>
</head>

<body class="omi" id="Inizio">
  <p class="pT3but"><a href="../Indice.html" class="butXL">Indice Vulgata</a></p>
  <p class="pT1">MACCHABEORUM SECUNDUS</p>

  <div class="divCap"><a href='2MA.xhtml#M21_0' class="button">1</a><a href='2MA.xhtml#M22_0' class="button">2</a><a href='2MA.xhtml#M23_0' class="button">3</a><a href='2MA.xhtml#M24_0' class="button">4</a><a href='2MA.xhtml#M25_0' class="button">5</a><a href='2MA.xhtml#M26_0' class="button">6</a><a href='2MA.xhtml#M27_0' class="button">7</a><a href='2MA.xhtml#M28_0' class="button">8</a><a href='2MA.xhtml#M29_0' class="button">9</a><a href='2MA.xhtml#M210_0' class="button">10</a><a href='2MA.xhtml#M211_0' class="button">11</a><a href='2MA.xhtml#M212_0' class="button">12</a><a href='2MA.xhtml#M213_0' class="button">13</a><a href='2MA.xhtml#M214_0' class="button">14</a><a href='2MA.xhtml#M215_0' class="button">15</a></div>

  <p class='main' id='M20_0'></p>

  <h2>MACCHABEORUM INCIPIT LIBER SECUNDUS</h2>

  <p class='pT4' id='M21_0'>1</p>

  <p class='Normale'><span class="Versetto" id="M21_1">1&#160;</span>Fratribus qui sunt per Ægyptum Judæis, salutem dicunt fratres qui sunt in Jerosolymis Judæi, et qui in regione Judææ, et pacem bonam. <span class="Versetto" id="M21_2">2&#160;</span>Benefaciat vobis Deus, et meminerit testamenti sui, quod locutus est ad Abraham, et Isaac, et Jacob servorum suorum fidelium: <span class="Versetto" id="M21_3">3&#160;</span>et det vobis cor omnibus ut colatis eum, et faciatis ejus voluntatem, corde magno et animo volenti. <span class="Versetto" id="M21_4">4&#160;</span>Adaperiat cor vestrum in lege sua, et in præceptis suis, et faciat pacem. <span class="Versetto" id="M21_5">5&#160;</span>Exaudiat orationes vestras, et reconcilietur vobis, nec vos deserat in tempore malo. <span class="Versetto" id="M21_6">6&#160;</span>Et nunc hic sumus orantes pro vobis. <span class="Versetto" id="M21_7">7&#160;</span>Regnante Demetrio, anno centesimo sexagesimo nono, nos Judæi scripsimus vobis in tribulatione et impetu qui supervenit nobis in istis annis, ex quo recessit Jason a sancta terra, et a regno. <span class="Versetto" id="M21_8">8&#160;</span>Portam succenderunt, et effuderunt sanguinem innocentem: et oravimus ad Dominum, et exauditi sumus, et obtulimus sacrificium et similaginem, et accendimus lucernas, et proposuimus panes. <span class="Versetto" id="M21_9">9&#160;</span>Et nunc frequentate dies scenopegiæ mensis Casleu. <span class="Versetto" id="M21_10">10&#160;</span>Anno centesimo octogesimo octavo, populus qui est Jerosolymis et in Judæa, senatusque et Judas, Aristobolo magistro Ptolemæi regis, qui est de genere christorum sacerdotum, et his qui in Ægypto sunt Judæis, salutem et sanitatem. <span class="Versetto" id="M21_11">11&#160;</span>De magnis periculis a Deo liberati, magnifice gratias agimus ipsi, utpote qui adversus talem regem dimicavimus. <span class="Versetto" id="M21_12">12&#160;</span>Ipse enim ebullire fecit de Perside eos qui pugnaverunt contra nos et sanctam civitatem. <span class="Versetto" id="M21_13">13&#160;</span>Nam cum in Perside esset dux ipse, et cum ipso immensus exercitus, cecidit in templo Naneæ, consilio deceptus sacerdotum Naneæ. <span class="Versetto" id="M21_14">14&#160;</span>Etenim cum ea habitaturus venit ad locum Antiochus et amici ejus, et ut acciperet pecunias multas dotis nomine. <span class="Versetto" id="M21_15">15&#160;</span>Cumque proposuissent eas sacerdotes Naneæ, et ipse cum paucis ingressus esset intra ambitum fani, clauserunt templum, <span class="Versetto" id="M21_16">16&#160;</span>cum intrasset Antiochus: apertoque occulto aditu templi, mittentes lapides percusserunt ducem et eos qui cum eo erant: et diviserunt membratim, et capitibus amputatis foras projecerunt. <span class="Versetto" id="M21_17">17&#160;</span>Per omnia benedictus Deus, qui tradidit impios. <span class="Versetto" id="M21_18">18&#160;</span>Facturi igitur quinta et vigesima die mensis Casleu purificationem templi, necessarium duximus significare vobis: ut et vos quoque agatis diem scenopegiæ, et diem ignis, qui datus est quando Nehemias ædificato templo et altari obtulit sacrificia. <span class="Versetto" id="M21_19">19&#160;</span>Nam cum in Persidem ducerentur patres nostri, sacerdotes qui tunc cultores Dei erant, acceptum ignem de altari occulte absconderunt in valle, ubi erat puteus altus et siccus, et in eo contutati sunt eum, ita ut omnibus ignotus esset locus. <span class="Versetto" id="M21_20">20&#160;</span>Cum autem præterissent anni multi, et placuit Deo ut mitteretur Nehemias a rege Persidis, nepotes sacerdotum illorum qui absconderant, misit ad requirendum ignem: et sicut narraverunt nobis, non invenerunt ignem, sed aquam crassam. <span class="Versetto" id="M21_21">21&#160;</span>Et jussit eos haurire, et afferre sibi: et sacrificia quæ imposita erant, jussit sacerdos Nehemias aspergi ipsa aqua: et ligna, et quæ erant superposita. <span class="Versetto" id="M21_22">22&#160;</span>Utque hoc factum est, et tempus affuit quo sol refulsit, qui prius erat in nubilo, accensus est ignis magnus, ita ut omnes mirarentur. <span class="Versetto" id="M21_23">23&#160;</span>Orationem autem faciebant omnes sacerdotes, dum consummaretur sacrificium, Jonatha inchoante, ceteris autem respondentibus. <span class="Versetto" id="M21_24">24&#160;</span>Et Nehemiæ erat oratio hunc habens modum: Domine Deus omnium creator, terribilis et fortis, justus et misericors, qui solus est bonus rex, <span class="Versetto" id="M21_25">25&#160;</span>solus præstans, solus justus et omnipotens et æternus, qui liberas Israël de omni malo; qui fecisti patres electos, et sanctificasti eos: <span class="Versetto" id="M21_26">26&#160;</span>accipe sacrificium pro universo populo tuo Israël, et custodi partem tuam, et sanctifica. <span class="Versetto" id="M21_27">27&#160;</span>Congrega dispersionem nostram, libera eos qui serviunt gentibus, et contemptos et abominatos respice, ut sciant gentes quia tu es Deus noster. <span class="Versetto" id="M21_28">28&#160;</span>Afflige opprimentes nos, et contumeliam facientes in superbia. <span class="Versetto" id="M21_29">29&#160;</span>Constitue populum tuum in loco sancto tuo, sicut dixit Moyses. <span class="Versetto" id="M21_30">30&#160;</span>Sacerdotes autem psallebant hymnos usquequo consumptum esset sacrificium. <span class="Versetto" id="M21_31">31&#160;</span>Cum autem consumptum esset sacrificium, ex residua aqua Nehemias jussit lapides majores perfundi. <span class="Versetto" id="M21_32">32&#160;</span>Quod ut factum est, ex eis flamma accensa est: sed ex lumine quod refulsit ab altari, consumpta est. <span class="Versetto" id="M21_33">33&#160;</span>Ut vero manifestata est res, renuntiatum est regi Persarum quod in loco in quo ignem absconderent hi qui translati fuerant sacerdotes, aqua apparuit, de qua Nehemias, et qui cum eo erant, purificaverunt sacrificia. <span class="Versetto" id="M21_34">34&#160;</span>Considerans autem rex, et rem diligenter examinans, fecit ei templum, ut probaret quod factum erat: <span class="Versetto" id="M21_35">35&#160;</span>et cum probasset, sacerdotibus donavit multa bona, et alia atque alia munera: et accipiens manu sua, tribuebat eis. <span class="Versetto" id="M21_36">36&#160;</span>Appellavit autem Nehemias hunc locum Nephthar, quod interpretatur Purificatio: vocatur autem apud plures Nephi.</p>

  <p class='pT4' id='M22_0'>2</p>

  <p class='Normale'><span class="Versetto" id="M22_1">1&#160;</span>Invenitur autem in descriptionibus Jeremiæ prophetæ, quod jussit eos ignem accipere qui transmigrabant, ut significatum est, et ut mandavit transmigratis. <span class="Versetto" id="M22_2">2&#160;</span>Et dedit illis legem, ne obliviscerentur præcepta Domini, et non exerrarent mentibus, videntes simulacra aurea et argentea, et ornamenta eorum. <span class="Versetto" id="M22_3">3&#160;</span>Et alia hujusmodi dicens, hortabatur ne legem amoverent a corde suo. <span class="Versetto" id="M22_4">4&#160;</span>Erat autem in ipsa scriptura, quomodo tabernaculum et arcam jussit propheta divino responso ad se facto comitari secum, usquequo exiit in montem in quo Moyses ascendit, et vidit Dei hæreditatem. <span class="Versetto" id="M22_5">5&#160;</span>Et veniens ibi Jeremias, invenit locum speluncæ: et tabernaculum, et arcam, et altare incensi intulit illuc, et ostium obstruxit. <span class="Versetto" id="M22_6">6&#160;</span>Et accesserunt quidam simul, qui sequebantur, ut notarent sibi locum: et non potuerunt invenire. <span class="Versetto" id="M22_7">7&#160;</span>Ut autem cognovit Jeremias, culpans illos dixit: Quod ignotus erit locus donec congreget Deus congregationem populi, et propitius fiat: <span class="Versetto" id="M22_8">8&#160;</span>et tunc Dominus ostendet hæc, et apparebit majestas Domini, et nubes erit, sicut et Moysi manifestabatur, et sicut cum Salomon petiit ut locus sanctificaretur magno Deo, manifestabat hæc. <span class="Versetto" id="M22_9">9&#160;</span>Magnifice etenim sapientiam tractabat: et ut sapientiam habens, obtulit sacrificium dedicationis et consummationis templi. <span class="Versetto" id="M22_10">10&#160;</span>Sicut et Moyses orabat ad Dominum, et descendit ignis de cælo et consumpsit holocaustum, sic et Salomon oravit, et descendit ignis de cælo et consumpsit holocaustum. <span class="Versetto" id="M22_11">11&#160;</span>Et dixit Moyses: Eo quod non sit comestum quod erat pro peccato, consumptum est. <span class="Versetto" id="M22_12">12&#160;</span>Similiter et Salomon octo diebus celebravit dedicationem. <span class="Versetto" id="M22_13">13&#160;</span>Inferebantur autem in descriptionibus et commentariis Nehemiæ hæc eadem: et ut construens bibliothecam congregavit de regionibus libros et prophetarum et David, et epistolas regum, et de donariis. <span class="Versetto" id="M22_14">14&#160;</span>Similiter autem et Judas ea quæ deciderant per bellum quod nobis acciderat, congregavit omnia, et sunt apud nos. <span class="Versetto" id="M22_15">15&#160;</span>Si ergo desideratis hæc, mittite qui perferant vobis. <span class="Versetto" id="M22_16">16&#160;</span>Acturi itaque purificationem scripsimus vobis: bene ergo facietis, si egeritis hos dies. <span class="Versetto" id="M22_17">17&#160;</span>Deus autem, qui liberavit populum suum, et reddidit hæreditatem omnibus, et regnum, et sacerdotium, et sanctificationem, <span class="Versetto" id="M22_18">18&#160;</span>sicut promisit in lege, speramus quod cito nostri miserebitur, et congregavit de sub cælo in locum sanctum. <span class="Versetto" id="M22_19">19&#160;</span>Eripuit enim nos de magnis periculis, et locum purgavit. <span class="Versetto" id="M22_20">20&#160;</span>De Juda vero Machabæo, et fratribus ejus, et de templi magni purificatione, et de aræ dedicatione, <span class="Versetto" id="M22_21">21&#160;</span>sed et de præliis quæ pertinent ad Antiochum Nobilem et filium ejus Eupatorem, <span class="Versetto" id="M22_22">22&#160;</span>et de illuminationibus quæ de cælo factæ sunt ad eos qui pro Judæis fortiter fecerunt, ita ut universam regionem, cum pauci essent, vindicarent, et barbaram multitudinem fugarent, <span class="Versetto" id="M22_23">23&#160;</span>et famosissimum in toto orbe templum recuperarent, et civitatem liberarent, et leges quæ abolitæ erant, restituerentur, Domino cum omni tranquillitate propitio facto illis. <span class="Versetto" id="M22_24">24&#160;</span>Itemque ab Jasone Cyrenæo quinque libris comprehensa tentavimus nos uno volumine breviare. <span class="Versetto" id="M22_25">25&#160;</span>Considerantes enim multitudinem librorum, et difficultatem volentibus aggredi narrationes historiarum propter multitudinem rerum, <span class="Versetto" id="M22_26">26&#160;</span>curavimus volentibus quidem legere, ut esset animi oblectatio: studiosis vero, ut facilius possint memoriæ commendare: omnibus autem legentibus utilitas conferatur. <span class="Versetto" id="M22_27">27&#160;</span>Et nobis quidem ipsis, qui hoc opus breviandi causa suscepimus, non facilem laborem, immo vero negotium plenum vigiliarum et sudoris assumpsimus. <span class="Versetto" id="M22_28">28&#160;</span>Sicut hi qui præparant convivium, et quærunt aliorum voluntati parere propter multorum gratiam, libenter laborem sustinemus. <span class="Versetto" id="M22_29">29&#160;</span>Veritatem quidem de singulis auctoribus concedentes, ipsi autem secundum datam formam brevitati studentes. <span class="Versetto" id="M22_30">30&#160;</span>Sicut enim novæ domus architecto de universa structura curandum est; ei vero qui pingere curat, quæ apta sunt ad ornatum exquirenda sunt: ita æstimandum est et in nobis. <span class="Versetto" id="M22_31">31&#160;</span>Etenim intellectum colligere, et ordinare sermonem, et curiosius partes singulas quasque disquirere, historiæ congruit auctori: <span class="Versetto" id="M22_32">32&#160;</span>brevitatem vero dictionis sectari, et executiones rerum vitare, brevianti concedendum est. <span class="Versetto" id="M22_33">33&#160;</span>Hinc ergo narrationem incipiemus: de præfatione tantum dixisse sufficiat. Stultum etenim est ante historiam effluere, in ipsa autem historia succingi.</p>

  <p class='pT4' id='M23_0'>3</p>

  <p class='Normale'><span class="Versetto" id="M23_1">1&#160;</span>Igitur cum sancta civitas habitaretur in omni pace, leges etiam adhuc optime custodirentur, propter Oniæ pontificis pietatem, et animos odio habentes mala, <span class="Versetto" id="M23_2">2&#160;</span>fiebat ut et ipsi reges et principes locum summo honore dignum ducerent, et templum maximis muneribus illustrarent: <span class="Versetto" id="M23_3">3&#160;</span>ita ut Seleucus Asiæ rex de redditibus suis præstaret omnes sumptus ad ministerium sacrificiorum pertinentes. <span class="Versetto" id="M23_4">4&#160;</span>Simon autem de tribu Benjamin, præpositus templi constitutus, contendebat, obsistente sibi principe sacerdotum, iniquum aliquid in civitate moliri. <span class="Versetto" id="M23_5">5&#160;</span>Sed cum vincere Oniam non posset, venit ad Apollonium Tharsææ filium, qui eo tempore erat dux Cœlesyriæ et Phœnicis: <span class="Versetto" id="M23_6">6&#160;</span>et nuntiavit ei pecuniis innumerabilibus plenum esse ærarium Jerosolymis, et communes copias immensas esse, quæ non pertinent ad rationem sacrificiorum: esse autem possibile sub potestate regis cadere universa. <span class="Versetto" id="M23_7">7&#160;</span>Cumque retulisset ad regem Apollonius de pecuniis quæ delatæ erant, illæ accitum Heliodorum, qui erat super negotia ejus, misit, cum mandatis ut prædictam pecuniam transportaret. <span class="Versetto" id="M23_8">8&#160;</span>Statimque Heliodorus iter est agressus, specie quidem quasi per Cœlesyriam et Phœnicen civitates esset peragraturus, re vera autem regis propositum perfecturus. <span class="Versetto" id="M23_9">9&#160;</span>Sed cum venisset Jerosolymam, et benigne a summo sacerdote in civitate esset exceptus, narravit de dato indicio pecuniarum, et cujus rei gratia adesset, aperuit: interrogabat autem si vere hæc ita essent. <span class="Versetto" id="M23_10">10&#160;</span>Tunc summus sacerdos ostendit deposita esse hæc, et victualia viduarum et pupillorum: <span class="Versetto" id="M23_11">11&#160;</span>quædam vero esse Hircani Tobiæ viri valde eminentis, in his quæ detulerat impius Simon: universa autem argenti talenta esse quadringenta, et auri ducenta: <span class="Versetto" id="M23_12">12&#160;</span>decipi vero eos qui credidissent loco et templo quod per universum mundum honoratur pro sui veneratione et sanctitate, omnino impossibile esse. <span class="Versetto" id="M23_13">13&#160;</span>At ille pro his quæ habebat in mandatis a rege, dicebat omni genere regi ea esse deferenda. <span class="Versetto" id="M23_14">14&#160;</span>Constituta autem die, intrabat de his Heliodorus ordinaturus. Non modica vero per universam civitatem erat trepidatio. <span class="Versetto" id="M23_15">15&#160;</span>Sacerdotes autem ante altare cum stolis sacerdotalibus jactaverunt se, et invocabant de cælo eum qui de depositis legem posuit, ut his qui deposuerant ea salva custodiret. <span class="Versetto" id="M23_16">16&#160;</span>Jam vero qui videbat summi sacerdotis vultum, mente vulnerabatur: facies enim et color immutatus declarabat internum animi dolorem: <span class="Versetto" id="M23_17">17&#160;</span>circumfusa enim erat mœstitia quædam viro, et horror corporis, per quem manifestus aspicientibus dolor cordis ejus efficiebatur. <span class="Versetto" id="M23_18">18&#160;</span>Alii etiam gregatim de domibus confluebant, publica supplicatione obsecrantes, pro eo quod in contemptum locus esset venturus. <span class="Versetto" id="M23_19">19&#160;</span>Accinctæque mulieres ciliciis pectus, per plateas confluebant: sed et virgines quæ conclusæ erant, procurrebant ad Oniam, aliæ autem ad muros, quædam vero per fenestras aspiciebant: <span class="Versetto" id="M23_20">20&#160;</span>universæ autem protendentes manus in cælum, deprecabantur: <span class="Versetto" id="M23_21">21&#160;</span>erat enim misera commistæ multitudinis, et magni sacerdotis in agone constituti exspectatio. <span class="Versetto" id="M23_22">22&#160;</span>Et hi quidem invocabant omnipotentem Deum, ut credita sibi his qui crediderant, cum omni integritate conservarentur. <span class="Versetto" id="M23_23">23&#160;</span>Heliodorus autem, quod decreverat, perficiebat eodem loco ipse cum satellitibus circa ærarium præsens. <span class="Versetto" id="M23_24">24&#160;</span>Sed spiritus omnipotentis Dei magnam fecit suæ ostensionis evidentiam, ita ut omnes qui ausi fuerant parere ei, ruentes Dei virtute, in dissolutionem et formidinem converterentur. <span class="Versetto" id="M23_25">25&#160;</span>Apparuit enim illis quidam equus terribilem habens sessorem, optimis operimentis adornatus: isque cum impetu Heliodoro priores calces elisit: qui autem ei sedebat, videbatur arma habere aurea. <span class="Versetto" id="M23_26">26&#160;</span>Alii etiam apparuerunt duo juvenes virtute decori, optimi gloria, speciosique amictu: qui circumsteterunt eum, et ex utraque parte flagellabant, sine intermissione multis plagis verberantes. <span class="Versetto" id="M23_27">27&#160;</span>Subito autem Heliodorus concidit in terram, eumque multa caligine circumfusum rapuerunt, atque in sella gestatoria positum ejecerunt. <span class="Versetto" id="M23_28">28&#160;</span>Et is, qui cum multis cursoribus et satellitibus prædictum ingressus est ærarium, portabatur nullo sibi auxilium ferente, manifesta Dei cognita virtute: <span class="Versetto" id="M23_29">29&#160;</span>et ille quidem per divinam virtutem jacebat mutus, atque omni spe et salute privatus. <span class="Versetto" id="M23_30">30&#160;</span>Hi autem Dominum benedicebant, quia magnificabat locum suum: et templum, quod paulo ante timore ac tumultu erat plenum, apparente omnipotente Domino, gaudio et lætitia impletum est. <span class="Versetto" id="M23_31">31&#160;</span>Tunc vero ex amicis Heliodori quidam rogabant confestim Oniam, ut invocaret Altissimum ut vitam donaret ei qui in supremo spiritu erat constitutus. <span class="Versetto" id="M23_32">32&#160;</span>Considerans autem summus sacerdos ne forte rex suspicaretur malitiam aliquam ex Judæis circa Heliodorum consummatum, obtulit pro salute viri hostiam salutarem. <span class="Versetto" id="M23_33">33&#160;</span>Cumque summus sacerdos exoraret, iidem juvenes eisdem vestibus amicti astantes Heliodoro, dixerunt: Oniæ sacerdoti gratias age: nam propter eum Dominus tibi vitam donavit. <span class="Versetto" id="M23_34">34&#160;</span>Tu autem a Deo flagellatus, nuntia omnibus magnalia Dei, et potestatem. Et his dictis, non comparuerunt. <span class="Versetto" id="M23_35">35&#160;</span>Heliodorus autem, hostia Deo oblata, et votis magnis promissis ei qui vivere illi concessit, et Oniæ gratias agens, recepto exercitu, repedabat ad regem. <span class="Versetto" id="M23_36">36&#160;</span>Testabatur autem omnibus ea quæ sub oculis suis viderat opera magni Dei. <span class="Versetto" id="M23_37">37&#160;</span>Cum autem rex interrogasset Heliodorum, quis esset aptus adhuc semel Jerosolymam mitti, ait: <span class="Versetto" id="M23_38">38&#160;</span>Si quem habes hostem, aut regni tui insidiatorem, mitte illuc, et flagellatum eum recipies, si tamen evaserit: eo quod in loco sit vere Dei quædam virtus. <span class="Versetto" id="M23_39">39&#160;</span>Nam ipse, qui habet in cælis habitationem, visitator et adjutor est loci illius, et venientes ad malefaciendum percutit ac perdit. <span class="Versetto" id="M23_40">40&#160;</span>Igitur de Heliodoro et ærarii custodia ita res se habet.</p>

  <p class='pT4' id='M24_0'>4</p>

  <p class='Normale'><span class="Versetto" id="M24_1">1&#160;</span>Simon autem prædictus, pecuniarum et patriæ delator, male loquebatur de Onia, tamquam ipse Heliodorum instigasset ad hæc, et ipse fuisset incentor malorum: <span class="Versetto" id="M24_2">2&#160;</span>provisoremque civitatis, ac defensorem gentis suæ, et æmulatorem legis Dei, audebat insidiatorem regni dicere. <span class="Versetto" id="M24_3">3&#160;</span>Sed cum inimicitiæ in tantum procederent ut etiam per quosdam Simonis necessarios homicidia fierent, <span class="Versetto" id="M24_4">4&#160;</span>considerans Onias periculum contentionis, et Apollonium insanire, utpote ducem Cœlesyriæ et Phœnicis, ad augendam malitiam Simonis ad regem se contulit, <span class="Versetto" id="M24_5">5&#160;</span>non ut civium accusator, sed communem utilitatem apud semetipsum universæ multitudinis considerans. <span class="Versetto" id="M24_6">6&#160;</span>Videbat enim sine regali providentia impossibile esse pacem rebus dari, nec Simonem posse cessare a stultitia sua. <span class="Versetto" id="M24_7">7&#160;</span>Sed post Seleuci vitæ excessum, cum suscepisset regnum Antiochus, qui Nobilis appellabatur, ambiebat Jason frater Oniæ summum sacerdotium: <span class="Versetto" id="M24_8">8&#160;</span>adito rege, promittens ei argenti talenta trecenta sexaginta, et ex redditibus aliis talenta octoginta, <span class="Versetto" id="M24_9">9&#160;</span>super hæc promittebat et alia centum quinquaginta, si potestati ejus concederetur, gymnasium et ephebiam sibi constituere, et eos qui in Jerosolymis erant, Antiochenos scribere. <span class="Versetto" id="M24_10">10&#160;</span>Quod cum rex annuisset, et obtinuisset principatum, statim ad gentilem ritum contribules suos transferre cœpit, <span class="Versetto" id="M24_11">11&#160;</span>et amotis his quæ humanitatis causa Judæis a regibus fuerant constituta per Joannem patrem Eupolemi, qui apud Romanos de amicitia et societate functus est legatione legitima, civium jura destituens, prava instituta sanciebat. <span class="Versetto" id="M24_12">12&#160;</span>Etenim ausus est sub ipsa arce gymnasium constituere, et optimos quosque epheborum in lupanaribus ponere. <span class="Versetto" id="M24_13">13&#160;</span>Erat autem hoc non initium, sed incrementum quoddam, et profectus gentilis et alienigenæ conversationis, propter impii et non sacerdotis Jasonis nefarium, et inauditum scelus: <span class="Versetto" id="M24_14">14&#160;</span>ita ut sacerdotes jam non circa altaris officia dediti essent, sed contempto templo et sacrificiis neglectis, festinarent participes fieri palæstræ et præbitionis ejus injustæ, et in exercitiis disci. <span class="Versetto" id="M24_15">15&#160;</span>Et patrios quidem honores nihil habentes, græcas glorias optimas arbitrabantur: <span class="Versetto" id="M24_16">16&#160;</span>quarum gratia periculosa eos contentio habebat, et eorum instituta æmulabantur, ac per omnia his consimiles esse cupiebant, quos hoste et peremptores habuerant. <span class="Versetto" id="M24_17">17&#160;</span>In leges enim divinas impie agere impune non cedit: sed hoc tempus sequens declarabit. <span class="Versetto" id="M24_18">18&#160;</span>Cum autem quinquennalis agon Tyri celebraretur, et rex præsens esset, <span class="Versetto" id="M24_19">19&#160;</span>misit Jason facinorosus ab Jerosolymis viros peccatores, portantes argenti didrachmas trecentas in sacrificum Herculis: quas postulaverunt hi qui asportaverant ne in sacrificiis erogarentur, quia non oporteret, sed in alios sumptus eas deputari. <span class="Versetto" id="M24_20">20&#160;</span>Sed hæ oblatæ sunt quidem ab eo qui miserat in sacrificium Herculis: propter præsentes autem datæ sunt in fabricam navium triremium. <span class="Versetto" id="M24_21">21&#160;</span>Misso autem in Ægyptum Apollonio Mnesthei filio propter primates Ptolemæi Philometoris regis, cum cognovisset Antiochus alienum se a negotiis regni effectum, propriis utilitatibus consulens, profectus inde venit Joppen, et inde Jerosolymam. <span class="Versetto" id="M24_22">22&#160;</span>Et magnifice ab Jasone et civitate susceptus, cum facularum luminibus et laudibus ingressus est: et inde in Phœnicen exercitum convertit. <span class="Versetto" id="M24_23">23&#160;</span>Et post triennii tempus, misit Jason Menelaum supradicti Simonis fratrem portantem pecunias regi, et de negotiis necessariis responsa perlaturum. <span class="Versetto" id="M24_24">24&#160;</span>At ille commendatus regi, cum magnificasset faciem potestatis ejus, in semetipsum retorsit summum sacerdotium, superponens Jasoni talenta argenti trecenta. <span class="Versetto" id="M24_25">25&#160;</span>Acceptisque a rege mandatis, venit, nihil quidem habens dignum sacerdotio: animos vero crudelis tyranni, et feræ beluæ iram gerens. <span class="Versetto" id="M24_26">26&#160;</span>Et Jason quidem, qui proprium fratrem captivaverat, ipse deceptus profugus in Ammanitem expulsus est regionem. <span class="Versetto" id="M24_27">27&#160;</span>Menelaus autem principatum quidem obtinuit: de pecuniis vero regi promissis, nihil agebat, cum exactionem faceret Sostratus, qui arci erat præpositus, <span class="Versetto" id="M24_28">28&#160;</span>nam ad hunc exactio vectigalium pertinebant: quam ob causam utrique ad regem sunt evocati. <span class="Versetto" id="M24_29">29&#160;</span>Et Menelaus amotus est a sacerdotio, succedente Lysimacho fratre suo: Sostratus autem prælatus est Cypriis. <span class="Versetto" id="M24_30">30&#160;</span>Et cum hæc agerentur, contigit Tharsenses et Mallotas seditionem movere, eo quod Antiochidi regis concubinæ dono essent dati. <span class="Versetto" id="M24_31">31&#160;</span>Festinanter itaque rex venit sedare illos, relicto suffecto uno ex comitibus suis Andronico. <span class="Versetto" id="M24_32">32&#160;</span>Ratus autem Menelaus accepisse se tempus opportunum, aurea quædam vasa e templo furatus donavit Andronico, et alia vendiderat Tyri, et per vicinas civitates. <span class="Versetto" id="M24_33">33&#160;</span>Quod cum certissime cognovisset Onias, arguebat eum, ipse in loco tuto se continens Antiochiæ secus Daphnem. <span class="Versetto" id="M24_34">34&#160;</span>Unde Menelaus accedens ad Andronicum, rogabat ut Oniam interficeret. Qui cum venisset ad Oniam, et datis dextris cum jurejurando (quamvis esset ei suspectus) suasisset de asylo procedere, statim eum peremit, non veritus justitiam. <span class="Versetto" id="M24_35">35&#160;</span>Ob quam causam non solum Judæi, sed aliæ quoque nationes indignabantur, et moleste ferebant de nece tanti viri injusta. <span class="Versetto" id="M24_36">36&#160;</span>Sed regressum regem de Ciliciæ locis adierunt Judæi apud Antiochiam, simul et Græci, conquerentes de iniqua nece Oniæ. <span class="Versetto" id="M24_37">37&#160;</span>Contristatus itaque animo Antiochus propter Oniam, et flexus ad misericordiam, lacrimas fudit, recordatus defuncti sobrietatem et modestiam: <span class="Versetto" id="M24_38">38&#160;</span>accensisque animis Andronicum purpura exutum, per totam civitatem jubet circumduci: et in eodem loco in quo in Oniam impietatem commiserat, sacrilegum vita privari, Domino illi condignam retribuente pœnam. <span class="Versetto" id="M24_39">39&#160;</span>Multis autem sacrilegiis in templo a Lysimacho commissis Menelai consilio, et divulgata fama, congregata est multitudo adversum Lysimachum multo jam auro exportato. <span class="Versetto" id="M24_40">40&#160;</span>Turbis autem insurgentibus, et animis ira repletis, Lysimachus armatis fere tribus millibus iniquis manibus uti cœpit, duce quodam tyranno, ætate pariter et dementia provecto. <span class="Versetto" id="M24_41">41&#160;</span>Sed ut intellexerunt conatum Lysimachi, alii lapides, alii fustes validos arripuere: quidam vero cinerem in Lysimachum jecere. <span class="Versetto" id="M24_42">42&#160;</span>Et multi quidem vulnerati, quidam autem et prostrati, omnes vero in fugam conversi sunt: ipsum etiam sacrilegum secus ærarium interfecerunt. <span class="Versetto" id="M24_43">43&#160;</span>De his ergo cœpit judicium adversus Menelaum agitari. <span class="Versetto" id="M24_44">44&#160;</span>Et cum venisset rex Tyrum, ad ipsum negotium detulerunt missi tres viri a senioribus. <span class="Versetto" id="M24_45">45&#160;</span>Et cum superaretur Menelaus, promisit Ptolemæo multas pecunias dare ad suadendum regi. <span class="Versetto" id="M24_46">46&#160;</span>Itaque Ptolemæus in quodam atrio positum quasi refrigerandi gratia regem adiit, et deduxit a sententia: <span class="Versetto" id="M24_47">47&#160;</span>et Menelaum quidem universæ malitiæ reum criminibus absolvit: miseros autem qui, etiamsi apud Scythas causam dixissent, innocentes judicarentur, hos morte damnavit. <span class="Versetto" id="M24_48">48&#160;</span>Cito ergo injustam pœnam dederunt, qui pro civitate, et populo, et sacris vasis causam prosecuti sunt. <span class="Versetto" id="M24_49">49&#160;</span>Quam ob rem Tyrii quoque indignati, erga sepulturam eorum liberalissimi extiterunt. <span class="Versetto" id="M24_50">50&#160;</span>Menelaus autem, propter eorum qui in potentia erant avaritiam, permanebat in potestate, crescens in malitia ad insidias civium.</p>

  <p class='pT4' id='M25_0'>5</p>

  <p class='Normale'><span class="Versetto" id="M25_1">1&#160;</span>Eodem tempore, Antiochus secundam profectionem paravit in Ægyptum. <span class="Versetto" id="M25_2">2&#160;</span>Contigit autem per universam Jerosolymorum civitatem videri diebus quadraginta per aëra equites discurrentes, auratas stolas habentes et hastis, quasi cohortes armatos: <span class="Versetto" id="M25_3">3&#160;</span>et cursus equorum per ordines digestos, et congressiones fieri cominus, et scutorum motus, et galeatorum multitudinem gladiis districtis, et telorum jactus, et aureorum armorum splendorem, omnisque generis loricarum. <span class="Versetto" id="M25_4">4&#160;</span>Quapropter omnes rogabant in bonum monstra converti. <span class="Versetto" id="M25_5">5&#160;</span>Sed cum falsus rumor exisset, tamquam vita excessisset Antiochus, assumptis Jason non minus mille viris, repente agressus est civitatem: et civibus ad murum convolantibus ad ultimum apprehensa civitate, Menelaus fugit in arcem: <span class="Versetto" id="M25_6">6&#160;</span>Jason vero non parcebat in cæde civibus suis, nec cogitabat prosperitatem adversum cognatos malum esse maximum, arbitrans hostium et non civium se trophæa capturum. <span class="Versetto" id="M25_7">7&#160;</span>Et principatum quidem non obtinuit, finem vero insidiarum suarum confusionem accepit, et profugus iterum abiit in Ammanitem. <span class="Versetto" id="M25_8">8&#160;</span>Ad ultimum, in exitium sui conclusus ab Areta Arabum tyranno fugiens de civitate in civitatem, omnibus odiosus, ut refuga legum et execrabilis, ut patriæ et civium hostis, in Ægyptum extrusus est: <span class="Versetto" id="M25_9">9&#160;</span>et qui multos de patria sua expulerat, peregre periit, Lacedæmonas profectus, quasi pro cognatione ibi refugium habiturus: <span class="Versetto" id="M25_10">10&#160;</span>et qui insepultos multos abjecerat, ipse et illamentatus et insepultus abjicitur, sepultura neque peregrina usus, neque patrio sepulchro participans. <span class="Versetto" id="M25_11">11&#160;</span>His itaque gestis, suspicatus est rex societatem deserturos Judæos: et ob hoc profectus ex Ægypto efferatis animis, civitatem quidem armis cepit. <span class="Versetto" id="M25_12">12&#160;</span>Jussit autem militibus interficere, nec parcere occursantibus, et per domos ascendentes trucidare. <span class="Versetto" id="M25_13">13&#160;</span>Fiebant ergo cædes juvenum ac seniorum, et mulierum et natorum exterminia, virginumque et parvulorum neces. <span class="Versetto" id="M25_14">14&#160;</span>Erant autem toto triduo octoginta millia interfecti, quadraginta millia vincti, non minus autem venundati. <span class="Versetto" id="M25_15">15&#160;</span>Sed nec ista sufficiunt: ausus est etiam intrare templum universa terra sanctius, Menelao ductore, qui legum et patriæ fuit proditor: <span class="Versetto" id="M25_16">16&#160;</span>et scelestis manibus sumens sancta vasa, quæ ab aliis regibus et civitatibus erant posita ad ornatum loci, et gloriam, contrectabat indigne, et contaminabat. <span class="Versetto" id="M25_17">17&#160;</span>Ita alienatus mente Antiochus, non considerabat quod propter peccata habitantium civitatem, modicum Deus fuerat iratus: propter quod et accidit circa locum despectio: <span class="Versetto" id="M25_18">18&#160;</span>alioquin nisi contigisset eos multis peccatis esse involutos, sicut Heliodorus, qui missus est a Seleuco rege ad expoliandum ærarium, etiam hic statim adveniens flagellatus, et repulsus utique fuisset ab audacia. <span class="Versetto" id="M25_19">19&#160;</span>Verum non propter locum, gentem: sed propter gentem, locum Deus elegit. <span class="Versetto" id="M25_20">20&#160;</span>Ideoque et ipse locus particeps factus est populi malorum: postea autem fiet socius bonorum, et qui derelictus in ira Dei omnipotentis est, iterum in magni Domini reconciliatione cum summa gloria exaltabitur. <span class="Versetto" id="M25_21">21&#160;</span>Igitur Antiochus mille et octingentis ablatis de templo talentis, velociter Antiochiam regressus est, existimans se præ superbia terram ad navigandum, pelagus vero ad iter agendum deducturum propter mentis elationem. <span class="Versetto" id="M25_22">22&#160;</span>Reliquit autem et præpositos ad affligendam gentem: Jerosolymis quidem Philippum genere Phrygem, moribus crudeliorem eo ipso a quo constitutus est: <span class="Versetto" id="M25_23">23&#160;</span>in Garizim autem Andronicum et Menelaum, qui gravius quam ceteri imminebant civibus. <span class="Versetto" id="M25_24">24&#160;</span>Cumque appositus esset contra Judæos, misit odiosum principem Apollonium cum exercitu viginti et duobus millibus, præcipiens ei omnes perfectæ ætatis interficere, mulieres ac juvenes vendere. <span class="Versetto" id="M25_25">25&#160;</span>Qui cum venisset Jerosolymam, pacem simulans, quievit usque ad diem sanctum sabbati: et tunc feriatis Judæis arma capere suis præcepit. <span class="Versetto" id="M25_26">26&#160;</span>Omnesque qui ad spectaculum processerant, trucidavit: et civitatem cum armatis discurrens, ingentem multitudinem peremit. <span class="Versetto" id="M25_27">27&#160;</span>Judas autem Machabæus, qui decimus fuerat, secesserat in desertum locum, ibique inter feras vitam in montibus cum suis agebat: et fœni cibo vescentes, demorabantur, ne participes essent coinquinationis.</p>

  <p class='pT4' id='M26_0'>6</p>

  <p class='Normale'><span class="Versetto" id="M26_1">1&#160;</span>Sed non post multum temporis, misit rex senem quemdam Antiochenum, qui compelleret Judæos ut se transferrent a patriis et Dei legibus: <span class="Versetto" id="M26_2">2&#160;</span>contaminare etiam quod in Jerosolymis erat templum, et cognominare Jovis Olympii: et in Garizim, prout erant hi qui locum inhabitabant, Jovis hospitalis. <span class="Versetto" id="M26_3">3&#160;</span>Pessima autem et universis gravis erat malorum incursio: <span class="Versetto" id="M26_4">4&#160;</span>nam templum luxuria et comessationibus gentium erat plenum, et scortantium cum meretricibus: sacratisque ædibus mulieres se ultro ingerebant, intro ferentes ea quæ non licebat. <span class="Versetto" id="M26_5">5&#160;</span>Altare etiam plenum erat illicitis, quæ legibus prohibebantur. <span class="Versetto" id="M26_6">6&#160;</span>Neque autem sabbata custodiebantur, neque dies solemnes patrii servabantur, nec simpliciter Judæum se esse quisquam confitebatur. <span class="Versetto" id="M26_7">7&#160;</span>Ducebantur autem cum amara necessitate in die natalis regis ad sacrificia: et cum Liberi sacra celebrarentur, cogebantur hedera coronati Libero circuire. <span class="Versetto" id="M26_8">8&#160;</span>Decretum autem exiit in proximas gentilium civitates, suggerentibus Ptolemæis, ut pari modo et ipsi adversus Judæos agerent, ut sacrificarent: <span class="Versetto" id="M26_9">9&#160;</span>eos autem qui nollent transire ad instituta gentium, interficerent: erat ergo videre miseriam. <span class="Versetto" id="M26_10">10&#160;</span>Duæ enim mulieres delatæ sunt natos suos circumcidisse: quas, infantibus ad ubera suspensis, cum publice per civitatem circumduxissent, per muros præcipitaverunt. <span class="Versetto" id="M26_11">11&#160;</span>Alii vero, ad proximas coëuntes speluncas, et latenter sabbati diem celebrantes, cum indicati essent Philippo, flammis succensi sunt, eo quod verebantur propter religionem et observantiam manu sibimet auxilium ferre. <span class="Versetto" id="M26_12">12&#160;</span>Obsecro autem eos qui hunc librum lecturi sunt, ne abhorrescant propter adversos casus: sed reputent ea quæ acciderunt, non ad interitum, sed ad correptionem esse generis nostri. <span class="Versetto" id="M26_13">13&#160;</span>Etenim multo tempore non sinere peccatoribus ex sententia agere, sed statim ultiones adhibere, magni beneficii est indicium. <span class="Versetto" id="M26_14">14&#160;</span>Non enim, sicut in aliis nationibus, Dominus patienter exspectat, ut eas cum judicii dies advenerit, in plenitudine peccatorum puniat: <span class="Versetto" id="M26_15">15&#160;</span>ita et in nobis statuit ut, peccatis nostris in finem devolutis, ita demum in nos vindicet. <span class="Versetto" id="M26_16">16&#160;</span>Propter quod numquam quidem a nobis misericordiam suam amovet: corripiens vero in adversis, populum suum non dereliquit. <span class="Versetto" id="M26_17">17&#160;</span>Sed hæc nobis ad commonitionem legentium dicta sint paucis. Jam enim veniendum est ad narrationem. <span class="Versetto" id="M26_18">18&#160;</span>Igitur Eleazarus, unus de primoribus scribarum, vir ætate provectus, et vultu decorus, aperto ore hians compellebatur carnem porcinam manducare. <span class="Versetto" id="M26_19">19&#160;</span>At ille gloriosissimam mortem magis quam odibilem vitam complectens, voluntarie præibat ad supplicium. <span class="Versetto" id="M26_20">20&#160;</span>Intuens autem quemadmodum oporteret accedere, patienter sustinens, destinavit non admittere illicita propter vitæ amorem. <span class="Versetto" id="M26_21">21&#160;</span>Hi autem qui astabant, iniqua miseratione commoti propter antiquam viri amicitiam, tollentes eum secreto rogabant afferri carnes quibus vesci ei licebat, ut simularetur manducasse sicut rex imperaverat de sacrificii carnibus, <span class="Versetto" id="M26_22">22&#160;</span>ut hoc facto, a morte liberaretur: et propter veterem viri amicitiam, hanc in eo faciebant humanitatem. <span class="Versetto" id="M26_23">23&#160;</span>At ille cogitare cœpit ætatis ac senectutis suæ eminentiam dignam, et ingenitæ nobilitatis canitiem, atque a puero optimæ conversationis actus: et secundum sanctæ et a Deo conditæ legis constituta, respondit cito, dicens præmitti se velle in infernum. <span class="Versetto" id="M26_24">24&#160;</span>Non enim ætati nostræ dignum est, inquit, fingere: ut multi adolescentium, arbitrantes Eleazarum nonaginta annorum transisse ad vitam alienigenarum, <span class="Versetto" id="M26_25">25&#160;</span>et ipsi propter meam simulationem, et propter modicum corruptibilis vitæ tempus decipiantur, et per hoc maculam atque execrationem meæ senectuti conquiram. <span class="Versetto" id="M26_26">26&#160;</span>Nam etsi in præsenti tempore suppliciis hominum eripiar, sed manum Omnipotentis nec vivus, nec defunctus, effugiam. <span class="Versetto" id="M26_27">27&#160;</span>Quam ob rem fortiter vita excedendo, senectute quidem dignus apparebo: <span class="Versetto" id="M26_28">28&#160;</span>adolescentibus autem exemplum forte relinquam, si prompto animo ac fortiter pro gravissimis ac sanctissimis legibus honesta morte perfungar. His dictis, confestim ad supplicium trahebatur. <span class="Versetto" id="M26_29">29&#160;</span>Hi autem qui eum ducebant, et paulo ante fuerant mitiores, in iram conversi sunt propter sermones ab eo dictos, quos illi per arrogantiam prolatos arbitrabantur. <span class="Versetto" id="M26_30">30&#160;</span>Sed cum plagis perimeretur, ingemuit, et dixit: Domine, qui habes sanctam scientiam, manifeste tu scis quia cum a morte possem liberari, duros corporis sustineo dolores: secundum animam vero propter timorem tuum libenter hæc patior. <span class="Versetto" id="M26_31">31&#160;</span>Et iste quidem hoc modo vita decessit, non solum juvenibus, sed et universæ genti memoriam mortis suæ ad exemplum virtutis et fortitudinis derelinquens.</p>

  <p class='pT4' id='M27_0'>7</p>

  <p class='Normale'><span class="Versetto" id="M27_1">1&#160;</span>Contigit autem et septem fratres una cum matre sua apprehensos compelli a rege edere contra fas carnes porcinas, flagris et taureis cruciatos. <span class="Versetto" id="M27_2">2&#160;</span>Unus autem ex illis, qui erat primus, sic ait: Quid quæris, et quid vis discere a nobis? parati sumus mori, magis quam patrias Dei leges prævaricari. <span class="Versetto" id="M27_3">3&#160;</span>Iratus itaque rex, jussit sartagines et ollas æneas succendi: quibus statim succensis, <span class="Versetto" id="M27_4">4&#160;</span>jussit ei qui prior fuerat locutus amputari linguam, et cute capitis abstracta, summas quoque manus et pedes ei præscindi, ceteris ejus fratribus et matre inspicientibus. <span class="Versetto" id="M27_5">5&#160;</span>Et cum jam per omnia inutilis factus esset, jussit ignem admoveri, et adhuc spirantem torreri in sartagine: in qua cum diu cruciaretur, ceteri una cum matre invicem se hortabantur mori fortiter, <span class="Versetto" id="M27_6">6&#160;</span>dicentes: Dominus Deus aspiciet veritatem, et consolabitur in nobis, quemadmodum in protestatione cantici declaravit Moyses: Et in servis suis consolabitur. <span class="Versetto" id="M27_7">7&#160;</span>Mortuo itaque illo primo hoc modo, sequentem deducebant ad illudendum: et cute capitis ejus cum capillis abstracta, interrogabant si manducaret, priusquam toto corpore per membra singula puniretur. <span class="Versetto" id="M27_8">8&#160;</span>At ille respondens patria voce, dixit: Non faciam. Propter quod et iste, sequenti loco, primi tormenta suscepit: <span class="Versetto" id="M27_9">9&#160;</span>et in ultimo spiritu constitutus, sic ait: Tu quidem scelestissime in præsenti vita nos perdis: sed Rex mundi defunctos nos pro suis legibus in æternæ vitæ resurrectione suscitabit. <span class="Versetto" id="M27_10">10&#160;</span>Post hunc tertius illuditur, et linguam postulatus cito protulit, et manus constanter extendit: <span class="Versetto" id="M27_11">11&#160;</span>et cum fiducia ait: E cælo ista possideo, sed propter Dei leges nunc hæc ipsa despicio, quoniam ab ipso me ea recepturum spero: <span class="Versetto" id="M27_12">12&#160;</span>ita ut rex, et qui cum ipso erant, mirarentur adolescentis animum, quod tamquam nihilum duceret cruciatus. <span class="Versetto" id="M27_13">13&#160;</span>Et hoc ita defuncto, quartum vexabant similiter torquentes. <span class="Versetto" id="M27_14">14&#160;</span>Et cum jam esset ad mortem, sic ait: Potius est ab hominibus morti datos spem exspectare a Deo, iterum ab ipso resuscitandos: tibi enim resurrectio ad vitam non erit. <span class="Versetto" id="M27_15">15&#160;</span>Et cum admovissent quintum, vexabant eum. At ille respiciens in eum, <span class="Versetto" id="M27_16">16&#160;</span>dixit: Potestatem inter homines habens, cum sis corruptibilis, facis quod vis: noli autem putare genus nostrum a Deo esse derelictum: <span class="Versetto" id="M27_17">17&#160;</span>tu autem patienter sustine, et videbis magnam potestatem ipsius, qualiter te et semen tuum torquebit. <span class="Versetto" id="M27_18">18&#160;</span>Post hunc ducebant sextum, et is, mori incipiens, sic ait: Noli frustra errare: nos enim propter nosmetipsos hæc patimur, peccantes in Deum nostrum, et digna admiratione facta sunt in nobis: <span class="Versetto" id="M27_19">19&#160;</span>tu autem ne existimes tibi impune futurum, quod contra Deum pugnare tentaveris. <span class="Versetto" id="M27_20">20&#160;</span>Supra modum autem mater mirabilis, et bonorum memoria digna, quæ pereuntes septem filios sub unius diei tempore conspiciens, bono animo ferebat propter spem quam in Deum habebat: <span class="Versetto" id="M27_21">21&#160;</span>singulos illorum hortabatur voce patria fortiter, repleta sapientia: et, femineæ cogitationi masculinum animum inserens, <span class="Versetto" id="M27_22">22&#160;</span>dixit ad eos: Nescio qualiter in utero meo apparuistis, neque enim ego spiritum et animam donavi vobis et vitam, et singulorum membra non ego ipsa compegi: <span class="Versetto" id="M27_23">23&#160;</span>sed enim mundi Creator, qui formavit hominis nativitatem, quique omnium invenit originem, et spiritum vobis iterum cum misericordia reddet et vitam, sicut nunc vosmetipsos despicitis propter leges ejus. <span class="Versetto" id="M27_24">24&#160;</span>Antiochus autem, contemni se arbitratus, simul et exprobrantis voce despecta, cum adhuc adolescentior superesset, non solum verbis hortabatur, sed et cum juramento affirmabat se divitem et beatum facturum, et translatum a patriis legibus amicum habiturum, et res necessarias ei præbiturum. <span class="Versetto" id="M27_25">25&#160;</span>Sed ad hæc cum adolescens nequaquam inclinaretur, vocavit rex matrem, et suadebat ei ut adolescenti fieret in salutem. <span class="Versetto" id="M27_26">26&#160;</span>Cum autem multis eam verbis esset hortatus, promisit suasurum se filio suo. <span class="Versetto" id="M27_27">27&#160;</span>Itaque inclinata ad illum, irridens crudelem tyrannum, ait patria voce: Fili mi, miserere mei, quæ te in utero novem mensibus portavi, et lac triennio dedi et alui, et in ætatem istam perduxi. <span class="Versetto" id="M27_28">28&#160;</span>Peto, nate, ut aspicias ad cælum et terram, et ad omnia quæ in eis sunt, et intelligas quia ex nihilo fecit illa Deus, et hominum genus: <span class="Versetto" id="M27_29">29&#160;</span>ita fiet, ut non timeas carnificem istum, sed dignus fratribus tuis effectus particeps, suscipe mortem, ut in illa miseratione cum fratribus tuis te recipiam. <span class="Versetto" id="M27_30">30&#160;</span>Cum hæc illa adhuc diceret, ait adolescens: Quem sustinetis? non obedio præcepto regis, sed præcepto legis, quæ data est nobis per Moysen. <span class="Versetto" id="M27_31">31&#160;</span>Tu vero, qui inventor omnis malitiæ factus es in Hebræos, non effugies manum Dei. <span class="Versetto" id="M27_32">32&#160;</span>Nos enim pro peccatis nostris hæc patimur. <span class="Versetto" id="M27_33">33&#160;</span>Et si nobis propter increpationem et correptionem Dominus Deus noster modicum iratus est: sed iterum reconciliabitur servis suis. <span class="Versetto" id="M27_34">34&#160;</span>Tu autem, o sceleste, et omnium hominum flagitiosissime, noli frustra extolli vanis spebus in servos ejus inflammatus: <span class="Versetto" id="M27_35">35&#160;</span>nondum enim omnipotentis Dei, et omnia inspicientis, judicium effugisti. <span class="Versetto" id="M27_36">36&#160;</span>Nam fratres mei, modico nunc dolore sustentato, sub testamento æternæ vitæ effecti sunt: tu vero judicio Dei justas superbiæ tuæ pœnas exsolves. <span class="Versetto" id="M27_37">37&#160;</span>Ego autem, sicut fratres mei, animam et corpus meum trado pro patriis legibus, invocans Deum maturius genti nostræ propitium fieri, teque cum tormentis et verberibus confiteri quod ipse est Deus solus. <span class="Versetto" id="M27_38">38&#160;</span>In me vero et in fratribus meis desinet Omnipotentis ira, quæ super omne genus nostrum juste superducta est. <span class="Versetto" id="M27_39">39&#160;</span>Tunc rex accensus ira in hunc, super omnes crudelius desævit, indigne ferens se derisum. <span class="Versetto" id="M27_40">40&#160;</span>Et hic itaque mundus obiit, per omnia in Domino confidens. <span class="Versetto" id="M27_41">41&#160;</span>Novissime autem post filios, et mater consumpta est. <span class="Versetto" id="M27_42">42&#160;</span>Igitur de sacrificiis et de nimiis crudelitatibus satis dictum est.</p>

  <p class='pT4' id='M28_0'>8</p>

  <p class='Normale'><span class="Versetto" id="M28_1">1&#160;</span>Judas vero Machabæus, et qui cum illo erant, introibant latenter in castella: et convocantes cognatos et amicos, et eos qui permanserunt in Judaismo assumentes, eduxerunt ad se sex millia virorum. <span class="Versetto" id="M28_2">2&#160;</span>Et invocabant Dominum, ut respiceret in populum qui ab omnibus calcabatur, et misereretur templo quod contaminabatur ab impiis: <span class="Versetto" id="M28_3">3&#160;</span>misereretur etiam exterminio civitatis, quæ esset illico complananda, et vocem sanguinis ad se clamantis audiret: <span class="Versetto" id="M28_4">4&#160;</span>memoraretur quoque iniquissimas mortes parvulorum innocentum, et blasphemias nomini suo illatas, et indignaretur super his. <span class="Versetto" id="M28_5">5&#160;</span>At Machabæus, congregata multitudine, intolerabilis gentibus efficiebatur: ira enim Domini in misericordiam conversa est. <span class="Versetto" id="M28_6">6&#160;</span>Et superveniens castellis et civitatibus improvisus, succendebat eas: et opportuna loca occupans, non paucas hostium strages dabat: <span class="Versetto" id="M28_7">7&#160;</span>maxime autem noctibus ad hujuscemodi excursus ferebatur, et fama virtutis ejus ubique diffundebatur. <span class="Versetto" id="M28_8">8&#160;</span>Videns autem Philippus paulatim virum ad profectum venire, ac frequentius res ei cedere propere, ad Ptolemæum ducem Cœlesyriæ et Phœnicis scripsit ut auxilium ferret regis negotiis. <span class="Versetto" id="M28_9">9&#160;</span>At ille velociter misit Nicanorem Patrocli de primoribus amicum, datis ei de permistis gentibus, armatis non minus viginti millibus, ut universum Judæorum genus deleret, adjuncto ei Gorgia viro militari, et in bellicis rebus experientissimo. <span class="Versetto" id="M28_10">10&#160;</span>Constituit autem Nicanor, ut regi tributum, quod Romanis erat dandum, duo millia talentorum de captivitate Judæorum suppleret: <span class="Versetto" id="M28_11">11&#160;</span>statimque ad maritimas civitates misit, convocans ad coëmptionem Judaicorum mancipiorum, promittens se nonaginta mancipia talento distracturum, non respiciens ad vindictam quæ eum ab Omnipotente esset consecutura. <span class="Versetto" id="M28_12">12&#160;</span>Judas autem ubi comperit, indicavit his qui secum erant Judæis Nicanoris adventum. <span class="Versetto" id="M28_13">13&#160;</span>Ex quibus quidam formidantes, et non credentes Dei justitiæ, in fugam vertebantur: <span class="Versetto" id="M28_14">14&#160;</span>alii vero si quid eis supererat vendebant, simulque Dominum deprecabantur ut eriperet eos ab impio Nicanore, qui eos priusquam cominus veniret, vendiderat: <span class="Versetto" id="M28_15">15&#160;</span>etsi non propter eos, propter testamentum tamen quod erat ad patres eorum, et propter invocationem sancti et magnifici nominis ejus super ipsos. <span class="Versetto" id="M28_16">16&#160;</span>Convocatis autem Machabæus septem millibus qui cum ipso erant, rogabat ne hostibus reconciliarentur, neque metuerent inique venientium adversum se hostium multitudinem: sed fortiter contenderent, <span class="Versetto" id="M28_17">17&#160;</span>ante oculos habentes contumeliam quæ loco sancto ab his injuste esset illata, itemque et ludibrio habitæ civitatis injuriam, adhuc etiam veterum instituta convulsa. <span class="Versetto" id="M28_18">18&#160;</span>Nam illi quidem armis confidunt, ait, simul et audacia: nos autem in omnipotente Domino, qui potest et venientes adversum nos, et universum mundum, uno nutu delere, confidimus. <span class="Versetto" id="M28_19">19&#160;</span>Admonuit autem eos et de auxiliis Dei, quæ facta sunt erga parentes: et quod sub Sennacherib centum octoginta quinque millia perierunt: <span class="Versetto" id="M28_20">20&#160;</span>et de prælio quod eis adversus Galatas fuit in Babylonia, ut omnes, ubi ad rem ventum est, Macedonibus sociis hæsitantibus, ipsi sex millia soli peremerunt centum viginti millia, propter auxilium illis datum de cælo, et beneficia pro his plurima consecuti sunt. <span class="Versetto" id="M28_21">21&#160;</span>His verbis constantes effecti sunt, et pro legibus et patria mori parati. <span class="Versetto" id="M28_22">22&#160;</span>Constituit itaque fratres suos duces utrique ordini, Simonem, et Josephum, et Jonathan, subjectis unicuique millenis et quingentenis. <span class="Versetto" id="M28_23">23&#160;</span>Ad hoc etiam ab Esdra lecto illis sancto libro, et dato signo adjutorii Dei, in prima acie ipse dux commisit cum Nicanore. <span class="Versetto" id="M28_24">24&#160;</span>Et facto sibi adjutore Omnipotente, interfecerunt super novem millia hominum: majorem autem partem exercitus Nicanoris vulneribus debilem factam fugere compulerunt. <span class="Versetto" id="M28_25">25&#160;</span>Pecuniis vero eorum, qui ad emptionem ipsorum venerant, sublatis, ipsos usquequaque persecuti sunt: <span class="Versetto" id="M28_26">26&#160;</span>sed reversi sunt hora conclusi, nam erat ante sabbatum: quam ob causam non perseveraverunt insequentes. <span class="Versetto" id="M28_27">27&#160;</span>Arma autem ipsorum, et spolia congregantes, sabbatum agebant, benedicentes Dominum, qui liberavit eos in isto die, misericordiæ initium stillans in eos. <span class="Versetto" id="M28_28">28&#160;</span>Post sabbatum vero debilibus, et orphanis, et viduis diviserunt spolia: et residua ipsi cum suis habuere. <span class="Versetto" id="M28_29">29&#160;</span>His itaque gestis, et communiter ab omnibus facta obsecratione, misericordem Dominum postulabant ut in finem servis suis reconciliaretur. <span class="Versetto" id="M28_30">30&#160;</span>Et ex his qui cum Timotheo et Bacchide erant contra se contendentes, super viginti millia interfecerunt, et munitiones excelsas obtinuerunt: et plures prædas diviserunt, æquam portionem debilibus, pupillis, et viduis, sed et senioribus facientes. <span class="Versetto" id="M28_31">31&#160;</span>Et cum arma eorum diligenter collegissent, omnia composuerunt in locis opportunis: residua vero spolia Jerosolymam detulerunt: <span class="Versetto" id="M28_32">32&#160;</span>et Philarchen, qui cum Timotheo erat, interfecerunt, virum scelestum, qui in multis Judæos afflixerat. <span class="Versetto" id="M28_33">33&#160;</span>Et cum epinicia agerent Jerosolymis, eum qui sacras januas incenderat, id est, Callisthenem, cum in quoddam domicilium refugisset, incenderunt, digna ei mercede pro impietatibus suis reddita. <span class="Versetto" id="M28_34">34&#160;</span>Facinorosissimus autem Nicanor, qui mille negotiantes ad Judæorum venditionem adduxerat, <span class="Versetto" id="M28_35">35&#160;</span>humiliatus auxilio Domini ab his quos nullos existimaverat, deposita veste gloriæ, per mediterranea fugiens, solus venit Antiochiam, summam infelicitatem de interitu sui exercitus consecutus. <span class="Versetto" id="M28_36">36&#160;</span>Et qui promiserat Romanis se tributum restituere de captivitate Jerosolymorum, prædicabat nunc protectorem Deum habere Judæos, et ob ipsum invulnerabiles esse, eo quod sequerentur leges ab ipso constitutas.</p>

  <p class='pT4' id='M29_0'>9</p>

  <p class='Normale'><span class="Versetto" id="M29_1">1&#160;</span>Eodem tempore, Antiochus inhoneste revertebatur de Perside. <span class="Versetto" id="M29_2">2&#160;</span>Intraverat enim in eam quæ dicitur Persepolis, et tentavit expoliare templum, et civitatem opprimere: sed multitudine ad arma concurrente, in fugam versi sunt: et ita contigit ut Antiochus post fugam turpiter rediret. <span class="Versetto" id="M29_3">3&#160;</span>Et cum venisset circa Ecbatanam, recognovit quæ erga Nicanorem et Timotheum gesta sunt. <span class="Versetto" id="M29_4">4&#160;</span>Elatus autem in ira, arbitrabatur se injuriam illorum qui se fugaverant posse in Judæos retorquere: ideoque jussit agitari currum suum sine intermissione agens iter, cælesti eum judicio perurgente, eo quod ita superbe locutus est se venturum Jerosolymam, et congeriem sepulchri Judæorum eam facturum. <span class="Versetto" id="M29_5">5&#160;</span>Sed qui universa conspicit Dominus Deus Israël, percussit eum insanabili et invisibili plaga. Ut enim finivit hunc ipsum sermonem, apprehendit eum dolor dirus viscerum, et amara internorum tormenta: <span class="Versetto" id="M29_6">6&#160;</span>et quidem satis juste, quippe qui multis et novis cruciatibus aliorum torserat viscera, licet ille nullo modo a sua malitia cessaret. <span class="Versetto" id="M29_7">7&#160;</span>Super hoc autem superbia repletus, ignem spirans animo in Judæos, et præcipiens accelerari negotium, contigit illum impetu euntem de curru cadere, et gravi corporis collisione membra vexari. <span class="Versetto" id="M29_8">8&#160;</span>Isque qui sibi videbatur etiam fluctibus maris imperare, supra humanum modum superbia repletus, et montium altitudines in statera appendere, nunc humiliatus ad terram in gestatorio portabatur, manifestam Dei virtutem in semetipso contestans: <span class="Versetto" id="M29_9">9&#160;</span>ita ut de corpore impii vermes scaturirent, ac viventis in doloribus carnes ejus effluerent, odore etiam illius et fœtore exercitus gravaretur: <span class="Versetto" id="M29_10">10&#160;</span>et qui paulo ante sidera cæli contingere se arbitrabatur, eum nemo poterat propter intolerantiam fœtoris portare. <span class="Versetto" id="M29_11">11&#160;</span>Hinc igitur cœpit ex gravi superbia deductus ad agnitionem sui venire, divina admonitus plaga, per momenta singula doloribus suis augmenta capientibus. <span class="Versetto" id="M29_12">12&#160;</span>Et cum nec ipse jam fœtorem suum ferre posset, ita ait: Justum est subditum esse Deo, et mortalem non paria Deo sentire. <span class="Versetto" id="M29_13">13&#160;</span>Orabat autem hic scelestus Dominum, a quo non esset misericordiam consecuturus. <span class="Versetto" id="M29_14">14&#160;</span>Et civitatem, ad quam festinans veniebat ut eam ad solum deduceret ac sepulchrum congestorum faceret, nunc optat liberam reddere: <span class="Versetto" id="M29_15">15&#160;</span>et Judæos, quos nec sepultura quidem se dignos habiturum, sed avibus ac feris diripiendos traditurum, et cum parvulis exterminaturum dixerat, æquales nunc Atheniensibus facturum pollicetur: <span class="Versetto" id="M29_16">16&#160;</span>templum etiam sanctum, quod prius expoliaverat, optimis donis ornaturum, et sancta vasa multiplicaturum, et pertinentes ad sacrificia sumptus de redditibus suis præstaturum: <span class="Versetto" id="M29_17">17&#160;</span>super hæc, et Judæum se futurum, et omnem locum terræ perambulaturum, et prædicaturum Dei potestatem. <span class="Versetto" id="M29_18">18&#160;</span>Sed non cessantibus doloribus (supervenerat enim in eum justum Dei judicium), desperans scripsit ad Judæos in modum deprecationis epistolam hæc continentem: <span class="Versetto" id="M29_19">19&#160;</span>Optimis civibus Judæis plurimam salutem, et bene valere, et esse felices, rex et principes Antiochus. <span class="Versetto" id="M29_20">20&#160;</span>Si bene valetis, et filii vestri, et ex sententia vobis cuncta sunt, maximas agimus gratias. <span class="Versetto" id="M29_21">21&#160;</span>Et ego in infirmitate constitutus, vestri autem memor benigne reversus de Persidis locis, et infirmitate gravi apprehensus, necessarium duxi pro communi utilitate curam habere: <span class="Versetto" id="M29_22">22&#160;</span>non desperans memetipsum, sed spem multam habens effugiendi infirmitatem. <span class="Versetto" id="M29_23">23&#160;</span>Respiciens autem quod et pater meus, quibus temporibus in locis superioribus ducebat exercitum, ostendit qui post se susciperet principatum: <span class="Versetto" id="M29_24">24&#160;</span>ut si quid contrarium accideret, aut difficile nuntiaretur, scientes hi qui in regionibus erant, cui esset rerum summa derelicta, non turbarentur. <span class="Versetto" id="M29_25">25&#160;</span>Ad hæc, considerans de proximo potentes quosque et vicinos temporibus insidiantes, et eventum exspectantes, designavi filium meum Antiochum regem, quem sæpe recurrens in superiora regna multis vestrum commendabam: et scripsi ad eum quæ subjecta sunt. <span class="Versetto" id="M29_26">26&#160;</span>Ora itaque vos, et peto memores beneficiorum publice et privatim, ut unusquisque conservet fidem ad me et ad filium meum. <span class="Versetto" id="M29_27">27&#160;</span>Confido enim eum modeste et humane acturum, et sequentem propositum meum, et communem vobis fore. <span class="Versetto" id="M29_28">28&#160;</span>Igitur homicida et blasphemus pessime percussus, et ut ipse alios tractaverat, peregre in montibus miserabili obitu vita functus est. <span class="Versetto" id="M29_29">29&#160;</span>Transferebat autem corpus Philippus collactaneus ejus: qui, metuens filium Antiochi, ad Ptolemæum Philometorem in Ægyptum abiit.</p>

  <p class='pT4' id='M210_0'>10</p>

  <p class='Normale'><span class="Versetto" id="M210_1">1&#160;</span>Machabæus autem, et qui cum eo erant, Domino se protegente, templum quidem et civitatem recepit: <span class="Versetto" id="M210_2">2&#160;</span>aras autem quas alienigenæ per plateas exstruxerant, itemque delubra demolitus est: <span class="Versetto" id="M210_3">3&#160;</span>et purgato templo, aliud altare fecerunt, et de ignitis lapidibus igne concepto sacrificia obtulerunt post biennium, et incensum, et lucernas, et panes propositionis posuerunt. <span class="Versetto" id="M210_4">4&#160;</span>Quibus gestis, rogabant Dominum prostrati in terram, ne amplius talibus malis inciderent: sed et, siquando peccassent, ut ab ipso mitius corriperentur, et non barbaris ac blasphemis hominibus traderentur. <span class="Versetto" id="M210_5">5&#160;</span>Qua die autem templum ab alienigenis pollutum fuerat, contigit eadem die purificationem fieri, vigesima quinta mensis qui fuit Casleu. <span class="Versetto" id="M210_6">6&#160;</span>Et cum lætitia diebus octo egerunt in modum tabernaculorum, recordantes quod ante modicum temporis diem solemnem tabernaculorum in montibus et in speluncis more bestiarum egerant. <span class="Versetto" id="M210_7">7&#160;</span>Propter quod thyrsos, et ramos virides, et palmas præferebant ei qui prosperavit mundari locum suum. <span class="Versetto" id="M210_8">8&#160;</span>Et decreverunt communi præcepto et decreto universæ genti Judæorum omnibus annis agere dies istos. <span class="Versetto" id="M210_9">9&#160;</span>Et Antiochi quidem, qui appellatus est Nobilis, vitæ excessus ita se habuit. <span class="Versetto" id="M210_10">10&#160;</span>Nunc autem de Eupatore Antiochi impii filio quæ gesta sunt narrabimus, breviantes mala quæ in bellis gesta sunt. <span class="Versetto" id="M210_11">11&#160;</span>Hic enim suscepto regno, constituit super negotia regni Lysiam quemdam, Phœnicis et Syriæ militiæ principem. <span class="Versetto" id="M210_12">12&#160;</span>Nam Ptolemæus, qui dicebatur Macer, justi tenax erga Judæos esse constituit, et præcipue propter iniquitatem quæ facta erat in eos, et pacifice agere cum eis. <span class="Versetto" id="M210_13">13&#160;</span>Sed ob hoc accusatus ab amicis apud Eupatorem, cum frequenter proditor audiret, eo quod Cyprum creditam sibi a Philometore deseruisset, et ad Antiochum Nobilem translatus etiam ab eo recessisset, veneno vitam finivit. <span class="Versetto" id="M210_14">14&#160;</span>Gorgias autem cum esset dux locorum, assumptis advenis, frequenter Judæos debellabat. <span class="Versetto" id="M210_15">15&#160;</span>Judæi vero qui tenebant opportunas munitiones, fugatos ab Jerosolymis suscipiebant, et bellare tentabant. <span class="Versetto" id="M210_16">16&#160;</span>Hi vero qui erant cum Machabæo, per orationes Dominum rogantes ut esset sibi adjutor, impetum fecerunt in munitiones Idumæorum: <span class="Versetto" id="M210_17">17&#160;</span>multaque vi insistentes, loca obtinuerunt, occurrentes interemerunt, et omnes simul non minus viginti millibus trucidaverunt. <span class="Versetto" id="M210_18">18&#160;</span>Quidam autem cum confugissent in duas turres valde munitas, omnem apparatum ad repugnandum habentes, <span class="Versetto" id="M210_19">19&#160;</span>Machabæus ad eorum expugnationem relicto Simone, et Josepho, itemque Zachæo, eisque qui cum ipsis erant satis multis, ipse ad eas quæ amplius perurgebant pugnas conversus est. <span class="Versetto" id="M210_20">20&#160;</span>Hi vero qui cum Simone erant, cupiditate ducti, a quibusdam qui in turribus erant, suasi sunt pecunia: et septuaginta millibus didrachmis acceptis, dimiserunt quosdam effugere. <span class="Versetto" id="M210_21">21&#160;</span>Cum autem Machabæo nuntiatum esset quod factum est, principibus populi congregatis accusavit quod pecunia fratres vendidissent, adversariis eorum dimissis. <span class="Versetto" id="M210_22">22&#160;</span>Hos igitur proditores factos interfecit, et confestim duas turres occupavit. <span class="Versetto" id="M210_23">23&#160;</span>Armis autem ac manibus omnia prospere agendo in duabus munitionibus plus quam viginti millia peremit. <span class="Versetto" id="M210_24">24&#160;</span>At Timotheus, qui prius a Judæis fuerat superatus, convocato exercitu peregrinæ multitudinis, et congregato equitatu Asiano, advenit quasi armis Judæam capturus. <span class="Versetto" id="M210_25">25&#160;</span>Machabæus autem et qui cum ipso erant, appropinquante illo, deprecabantur Dominum, caput terra aspergentes, lumbosque ciliciis præcincti, <span class="Versetto" id="M210_26">26&#160;</span>ad altaris crepidinem provoluti, ut sibi propitius, inimicis autem eorum esset inimicus, et adversariis adversaretur, sicut lex dicit. <span class="Versetto" id="M210_27">27&#160;</span>Et ita post orationem, sumptis armis, longius de civitate procedentes, et proximi hostibus effecti, resederunt. <span class="Versetto" id="M210_28">28&#160;</span>Primo autem solis ortu utrique commiserunt: isti quidem victoriæ et prosperitatis sponsorem cum virtute Dominum habentes: illi autem ducem belli animum habebant. <span class="Versetto" id="M210_29">29&#160;</span>Sed cum vehemens pugna esset, apparuerunt adversariis de cælo viri quinque in equis, frenis aureis decori, ducatum Judæis præstantes: <span class="Versetto" id="M210_30">30&#160;</span>ex quibus duo Machabæum medium habentes, armis suis circumseptum incolumem conservabant: in adversarios autem tela et fulmina jaciebant, ex quo et cæcitate confusi et repleti perturbatione, cadebant. <span class="Versetto" id="M210_31">31&#160;</span>Interfecti sunt autem viginti millia quingenti, et equites sexcenti. <span class="Versetto" id="M210_32">32&#160;</span>Timotheus vero confugit in Gazaram præsidium munitum, cui præerat Chæreas. <span class="Versetto" id="M210_33">33&#160;</span>Machabæus autem et qui cum eo erant, lætantes obsederunt præsidium diebus quatuor. <span class="Versetto" id="M210_34">34&#160;</span>At hi qui intus erant, loci firmitate confisi, supra modum maledicebant, et sermones nefandos jactabant. <span class="Versetto" id="M210_35">35&#160;</span>Sed cum dies quinta illucesceret, viginti juvenes ex his qui cum Machabæo erant, accensi animis propter blasphemiam, viriliter accesserunt ad murum, et feroci animo incedentes ascendebant: <span class="Versetto" id="M210_36">36&#160;</span>sed et alii similiter ascendentes, turres portasque succendere aggressi sunt, atque ipsos maledicos vivos concremare. <span class="Versetto" id="M210_37">37&#160;</span>Per continuum autem biduum præsidio vastato, Timotheum occultantem se in quodam repertum loco peremerunt: et fratrem illius Chæream et Apollophanem occiderunt. <span class="Versetto" id="M210_38">38&#160;</span>Quibus gestis, in hymnis et confessionibus benedicebant Dominum, qui magna fecit in Israël, et victoriam dedit illis.</p>

  <p class='pT4' id='M211_0'>11</p>

  <p class='Normale'><span class="Versetto" id="M211_1">1&#160;</span>Sed parvo post tempore, Lysias procurator regis et propinquus, ac negotiorum præpositus, graviter ferens de his quæ acciderant, <span class="Versetto" id="M211_2">2&#160;</span>congregatis octoginta millibus, et equitatu universo, veniebat adversus Judæos, existimans se civitatem quidem captam gentibus habitaculum facturum, <span class="Versetto" id="M211_3">3&#160;</span>templum vero in pecuniæ quæstum, sicut cetera delubra gentium, habiturum, et per singulos annos venale sacerdotium: <span class="Versetto" id="M211_4">4&#160;</span>nusquam recogitans Dei potestatem, sed mente effrenatus in multitudine peditum, et in millibus equitum, et in octoginta elephantis confidebat. <span class="Versetto" id="M211_5">5&#160;</span>Ingressus autem Judæam, et appropians Bethsuræ, quæ erat in angusto loco, ab Jerosolyma intervallo quinque stadiorum, illud præsidium expugnabat. <span class="Versetto" id="M211_6">6&#160;</span>Ut autem Machabæus et qui cum eo erant cognoverunt expugnari præsidia, cum fletu et lacrimis rogabant Dominum, et omnis turba simul, ut bonum angelum mitteret ad salutem Israël. <span class="Versetto" id="M211_7">7&#160;</span>Et ipse primus Machabæus, sumptis armis, ceteros adhortatus est simul secum periculum subire, et ferre auxilium fratribus suis. <span class="Versetto" id="M211_8">8&#160;</span>Cumque pariter prompto animo procederent, Jerosolymis apparuit præcedens eos eques in veste candida, armis aureis hastam vibrans. <span class="Versetto" id="M211_9">9&#160;</span>Tunc omnes simul benedixerunt misericordem Dominum, et convaluerunt animis: non solum homines, sed et bestias ferocissimas, et muros ferreos parati penetrare. <span class="Versetto" id="M211_10">10&#160;</span>Ibant igitur prompti, de cælo habentes adjutorem et miserantem super eos Dominum. <span class="Versetto" id="M211_11">11&#160;</span>Leonum autem more impetu irruentes in hostes, prostraverunt ex eis undecim millia peditum, et equitum mille sexcentos: <span class="Versetto" id="M211_12">12&#160;</span>universos autem in fugam verterunt, plures autem ex eis vulnerati nudi evaserunt. Sed et ipse Lysias turpiter fugiens evasit. <span class="Versetto" id="M211_13">13&#160;</span>Et quia non insensatus erat, secum ipse reputans factam erga se diminutionem, et intelligens invictos esse Hebræos, omnipotentis Dei auxilio innitentes, misit ad eos: <span class="Versetto" id="M211_14">14&#160;</span>promisitque se consensurum omnibus quæ justa sunt, et regem compulsurum amicum fieri. <span class="Versetto" id="M211_15">15&#160;</span>Annuit autem Machabæus precibus Lysiæ, in omnibus utilitati consulens: et quæcumque Machabæus scripsit Lysiæ de Judæis, ea rex concessit. <span class="Versetto" id="M211_16">16&#160;</span>Nam erant scriptæ Judæis epistolæ a Lysia quidem hunc modum continentes: Lysias populo Judæorum salutem. <span class="Versetto" id="M211_17">17&#160;</span>Joannes et Abesalom, qui missi fuerant a vobis, tradentes scripta, postulabant ut ea quæ per illos significabantur, implerem. <span class="Versetto" id="M211_18">18&#160;</span>Quæcumque igitur regi potuerunt perferri, exposui: et quæ res permittebat, concessit. <span class="Versetto" id="M211_19">19&#160;</span>Si igitur in negotiis fidem conservaveritis, et deinceps bonorum vobis causa esset, tentabo. <span class="Versetto" id="M211_20">20&#160;</span>De ceteris autem per singula verbo mandavi et istis, et his, qui a me missi sunt, colloqui vobiscum. <span class="Versetto" id="M211_21">21&#160;</span>Bene valete. Anno centesimo, quadragesimo octavo mensis Dioscori, die vigesima et quarta. <span class="Versetto" id="M211_22">22&#160;</span>Regis autem epistola ista continebat: Rex Antiochus Lysiæ fratri salutem. <span class="Versetto" id="M211_23">23&#160;</span>Patre nostro inter deos translato, nos volentes eos qui sunt in regno nostro sine tumultu agere, et rebus suis adhibere diligentiam, <span class="Versetto" id="M211_24">24&#160;</span>audivimus Judæos non consensisse patri meo ut transferrentur ad ritum Græcorum, sed tenere velle suum institutum, ac propterea postulare a nobis concedi sibi legitima sua. <span class="Versetto" id="M211_25">25&#160;</span>Volentes igitur hanc quoque gentem quietam esse, statuentes judicavimus templum restitui illis, ut agerent secundum suorum majorum consuetudinem. <span class="Versetto" id="M211_26">26&#160;</span>Bene igitur feceris, si miseris ad eos et dexteram dederis: ut cognita nostra voluntate, bono animo sint, et utilitatibus propriis deserviant. <span class="Versetto" id="M211_27">27&#160;</span>Ad Judæos vero regis epistola talis erat: Rex Antiochus senatui Judæorum, et ceteris Judæis salutem. <span class="Versetto" id="M211_28">28&#160;</span>Si valetis, sic estis ut volumus: sed et ipsi bene valemus. <span class="Versetto" id="M211_29">29&#160;</span>Adiit nos Menelaus, dicens velle vos descendere ad vestros, qui sunt apud nos. <span class="Versetto" id="M211_30">30&#160;</span>His igitur qui commeant usque ad diem trigesimum mensis Xanthici, damus dextras securitatis, <span class="Versetto" id="M211_31">31&#160;</span>ut Judæi utantur cibis et legibus suis, sicut et prius: et nemo eorum ullo modo molestiam patiatur de his quæ per ignorantiam gesta sunt. <span class="Versetto" id="M211_32">32&#160;</span>Misimus autem et Menelaum, qui vos alloquatur. <span class="Versetto" id="M211_33">33&#160;</span>Valete. Anno centesimo quadragesimo octavo, Xanthici mensis quintadecima die. <span class="Versetto" id="M211_34">34&#160;</span>Miserunt autem etiam Romani epistolam, ita se habentem: Quintus Memmius et Titus Manilius legati Romanorum, populo Judæorum salutem. <span class="Versetto" id="M211_35">35&#160;</span>De his quæ Lysias cognatus regis concessit vobis, et nos concessimus. <span class="Versetto" id="M211_36">36&#160;</span>De quibus autem ad regem judicavit referendum, confestim aliquem mittere, diligentius inter vos conferentes, ut decernamus, sicut congruit vobis: nos enim Antiochiam accedimus. <span class="Versetto" id="M211_37">37&#160;</span>Ideoque festinate rescribere, ut nos quoque sciamus cujus estis voluntatis. <span class="Versetto" id="M211_38">38&#160;</span>Bene valete. Anno centesimo quadragesimo octavo, quintadecima die mensis Xanthici.</p>

  <p class='pT4' id='M212_0'>12</p>

  <p class='Normale'><span class="Versetto" id="M212_1">1&#160;</span>His factis pactionibus, Lysias pergebat ad regem, Judæi autem agriculturæ operam dabant. <span class="Versetto" id="M212_2">2&#160;</span>Sed hi qui resederant, Timotheus, et Apollonius Gennæi filius, sed et Hieronymus, et Demophon super hos, et Nicanor Cypriarches, non sinebant eos in silentio agere et quiete. <span class="Versetto" id="M212_3">3&#160;</span>Joppitæ vero tale quoddam flagitium perpetrarunt: rogaverunt Judæos cum quibus habitabant, ascendere scaphas quas paraverant, cum uxoribus et filiis, quasi nullis inimicitiis inter eos subjacentibus. <span class="Versetto" id="M212_4">4&#160;</span>Secundum commune itaque decretum civitatis, et ipsis acquiescentibus, pacisque causa nihil suspectum habentibus: cum in altum processissent, submerserunt non minus ducentos. <span class="Versetto" id="M212_5">5&#160;</span>Quam crudelitatem Judas in suæ gentis homines factam ut cognovit, præcepit viris qui erant cum ipso: et invocato justo judice Deo, <span class="Versetto" id="M212_6">6&#160;</span>venit adversus interfectores fratrum, et portum quidem noctu succendit, scaphas exussit, eos autem qui ab igne refugerant, gladio peremit. <span class="Versetto" id="M212_7">7&#160;</span>Et cum hæc ita egisset, discessit quasi iterum reversurus, et universos Joppitas eradicaturus. <span class="Versetto" id="M212_8">8&#160;</span>Sed cum cognovisset et eos qui erant Jamniæ, velle pari modo facere habitantibus secum Judæis, <span class="Versetto" id="M212_9">9&#160;</span>Jamnitis quoque nocte supervenit, et portum cum navibus succendit: ita ut lumen ignis appareret Jerosolymis a stadiis ducentis quadraginta. <span class="Versetto" id="M212_10">10&#160;</span>Inde cum jam abiissent novem stadiis, et iter facerent ad Timotheum, commiserunt cum eo Arabes quinque millia viri, et equites quingenti. <span class="Versetto" id="M212_11">11&#160;</span>Cumque pugna valida fieret, et auxilio Dei prospere cessisset, residui Arabes victi petebant a Juda dextram sibi dari, promittentes se pascua daturos, et in ceteris profuturos. <span class="Versetto" id="M212_12">12&#160;</span>Judas autem arbitratus vere in multis eos utiles, promsit pacem: dextrisque acceptis, discessere ad tabernacula sua. <span class="Versetto" id="M212_13">13&#160;</span>Aggressus est autem et civitatem quamdam firmam pontibus murisque circumseptam, quæ a turbis habitabatur gentium promiscuarum: cui nomen Casphin. <span class="Versetto" id="M212_14">14&#160;</span>Hi vero qui intus erant, confidentes in stabilitate murorum et apparatu alimoniarum, remissius agebant, maledictis lacessentes Judam et blasphemantes, ac loquentes quæ fas non est. <span class="Versetto" id="M212_15">15&#160;</span>Machabæus autem, invocato magno mundi Principe, qui sine arietibus et machinis temporibus Jesu præcipitavit Jericho, irruit ferociter muris: <span class="Versetto" id="M212_16">16&#160;</span>et capta civitate per Domini voluntatem, innumerabiles cædes fecit, ita ut adjacens stagnum stadiorum duorum latitudinis sanguine interfectorum fluere videretur. <span class="Versetto" id="M212_17">17&#160;</span>Inde discesserunt stadia septingenta quinquaginta, et venerunt in Characa ad eos, qui dicuntur Tubianæi, Judæos: <span class="Versetto" id="M212_18">18&#160;</span>et Timotheum quidem in illis locis non comprehenderunt, nulloque negotio perfecto regressus est, relicto in quodam loco firmissimo præsidio. <span class="Versetto" id="M212_19">19&#160;</span>Dositheus autem et Sosipater, qui erant duces cum Machabæo, peremerunt a Timotheo relictos in præsidio, decem millia viros. <span class="Versetto" id="M212_20">20&#160;</span>At Machabæus, ordinatis circum se sex millibus, et constitutis per cohortes, adversus Timotheum processit, habentem secum centum viginti millia peditum, equitumque duo millia quingentos. <span class="Versetto" id="M212_21">21&#160;</span>Cognito autem Judæ adventu, Timotheus præmisit mulieres et filios, et reliquum apparatum, in præsidium quod Carnion dicitur: erat enim inexpugnabile, et accessu difficile propter locorum angustias. <span class="Versetto" id="M212_22">22&#160;</span>Cumque cohors Judæ prima apparuisset, timor hostibus incussus est ex præsentia Dei, qui universa conspicit: et in fugam versi sunt alius ab alio, ita ut magis a suis dejicerentur, et gladiorum suorum ictibus debilitarentur. <span class="Versetto" id="M212_23">23&#160;</span>Judas autem vehementer instabat puniens profanos, et prostravit ex eis triginta millia virorum. <span class="Versetto" id="M212_24">24&#160;</span>Ipse vero Timotheus incidit in partes Dosithei et Sosipatris: et multis precibus postulabat ut vivus dimitteretur, eo quod multorum ex Judæis parentes haberet ac fratres, quos morte ejus decipi eveniret. <span class="Versetto" id="M212_25">25&#160;</span>Et cum fidem dedisset restituturum se eos secundum constitutum, illæsum eum dimiserunt propter fratrum salutem. <span class="Versetto" id="M212_26">26&#160;</span>Judas autem egressus est ad Carnion, interfectis viginti quinque millibus. <span class="Versetto" id="M212_27">27&#160;</span>Post horum fugam et necem, movit exercitum ad Ephron civitatem munitam, in qua multitudo diversarum gentium habitabat: et robusti juvenes pro muris consistentes fortiter repugnabant: in hac autem machinæ multæ et telorum erat apparatus. <span class="Versetto" id="M212_28">28&#160;</span>Sed cum Omnipotentem invocassent, qui potestate sua vires hostium confringit, ceperunt civitatem: et ex eis qui intus erant, viginti quinque millia prostraverunt. <span class="Versetto" id="M212_29">29&#160;</span>Inde ad civitatem Scytharum abierunt, quæ ab Jerosolymis sexcentis stadiis aberat. <span class="Versetto" id="M212_30">30&#160;</span>Contestantibus autem his, qui apud Scythopolitas erant, Judæis, quod benigne ab eis haberentur, etiam temporibus infelicitatis quod modeste secum egerint: <span class="Versetto" id="M212_31">31&#160;</span>gratias agentes eis, et exhortati etiam de cetero erga genus suum benignos esse, venerunt Jerosolymam die solemni septimanarum instante. <span class="Versetto" id="M212_32">32&#160;</span>Et post Pentecosten abierunt contra Gorgiam præpositum Idumææ. <span class="Versetto" id="M212_33">33&#160;</span>Exivit autem cum peditibus tribus millibus, et equitibus quadringentis. <span class="Versetto" id="M212_34">34&#160;</span>Quibus congressis, contigit paucos ruere Judæorum. <span class="Versetto" id="M212_35">35&#160;</span>Dositheus vero quidam de Bacenoris eques, vir fortis, Gorgiam tenebat: et, cum vellet illum capere vivum, eques quidam de Thracibus irruit in eum, humerumque ejus amputavit: atque ita Gorgias effugit in Maresa. <span class="Versetto" id="M212_36">36&#160;</span>At illis qui cum Esdrim erant diutius pugnantibus et fatigatis, invocavit Judas Dominum adjutorem et ducem belli fieri: <span class="Versetto" id="M212_37">37&#160;</span>incipiens voce patria, et cum hymnis clamorem extollens, fugam Gorgiæ militibus incussit. <span class="Versetto" id="M212_38">38&#160;</span>Judas autem collecto exercitu venit in civitatem Odollam: et cum septima dies superveniret, secundum consuetudinem purificati, in eodem loco sabbatum egerunt. <span class="Versetto" id="M212_39">39&#160;</span>Et sequenti die venit cum suis Judas, ut corpora prostratorum tolleret, et cum parentibus poneret in sepulchris paternis. <span class="Versetto" id="M212_40">40&#160;</span>Invenerunt autem sub tunicis interfectorum de donariis idolorum quæ apud Jamniam fuerunt, a quibus lex prohibet Judæos: omnibus ergo manifestum factum est, ob hanc causam eos corruisse. <span class="Versetto" id="M212_41">41&#160;</span>Omnes itaque benedixerunt justum judicium Domini, qui occulta fecerat manifesta: <span class="Versetto" id="M212_42">42&#160;</span>atque ita ad preces conversi, rogaverunt ut id quod factum erat delictum oblivioni traderetur. At vero fortissimus Judas hortabatur populum conservare se sine peccato, sub oculis videntes quæ facta sunt pro peccatis eorum qui prostrati sunt. <span class="Versetto" id="M212_43">43&#160;</span>Et facta collatione, duodecim millia drachmas argenti misit Jerosolymam offerri pro peccatis mortuorum sacrificium, bene et religiose de resurrectione cogitans <span class="Versetto" id="M212_44">44&#160;</span>(nisi enim eos qui ceciderant resurrecturos speraret, superfluum videretur et vanum orare pro mortuis), <span class="Versetto" id="M212_45">45&#160;</span>et quia considerabat quod hi qui cum pietate dormitionem acceperant, optimam haberent repositam gratiam. <span class="Versetto" id="M212_46">46&#160;</span>Sancta ergo et salubris est cogitatio pro defunctis exorare, ut a peccatis solvantur.</p>

  <p class='pT4' id='M213_0'>13</p>

  <p class='Normale'><span class="Versetto" id="M213_1">1&#160;</span>Anno centesimo quadragesimo nono, cognovit Judas Antiochum Eupatorem venire cum multitudine adversus Judæam, <span class="Versetto" id="M213_2">2&#160;</span>et cum eo Lysiam procuratorem et præpositum negotiorum, secum habentem peditum centum decem millia, et equitum quinque millia, et elephantos viginti duos, currus cum falcibus trecentos. <span class="Versetto" id="M213_3">3&#160;</span>Commiscuit autem se illis et Menelaus: et cum multa fallacia deprecabatur Antiochum, non pro patriæ salute, sed sperans se constitui in principatum. <span class="Versetto" id="M213_4">4&#160;</span>Sed Rex regum suscitavit animos Antiochi in peccatorem: et suggerente Lysia hunc esse causam omnium malorum, jussit (ut eis est consuetudo) apprehensum in eodem loco necari. <span class="Versetto" id="M213_5">5&#160;</span>Erat autem in eodem loco turris quinquaginta cubitorum, aggestum undique habens cineris: hæc prospectum habebat in præceps. <span class="Versetto" id="M213_6">6&#160;</span>Inde in cinerem dejici jussit sacrilegum, omnibus eum propellentibus ad interitum. <span class="Versetto" id="M213_7">7&#160;</span>Et tali lege prævaricatorem legis contigit mori, nec terræ dari Menelaum. <span class="Versetto" id="M213_8">8&#160;</span>Et quidem satis juste: nam quia multa erga aram Dei delicta commisit, cujus ignis et cinis erat sanctus: ipse in cineris morte damnatus est. <span class="Versetto" id="M213_9">9&#160;</span>Sed rex mente effrenatus veniebat, nequiorem se patre suo Judæis ostensurus. <span class="Versetto" id="M213_10">10&#160;</span>Quibus Judas cognitis, præcepit populo ut die ac nocte Dominum invocarent, quo, sicut semper, et nunc adjuvaret eos, <span class="Versetto" id="M213_11">11&#160;</span>quippe qui lege, et patria, sanctoque templo privari vererentur: ac populum, qui nuper paululum respirasset, ne sineret blasphemis rursus nationibus subdi. <span class="Versetto" id="M213_12">12&#160;</span>Omnibus itaque simul id facientibus, et petentibus a Domino misericordiam cum fletu et jejuniis, per triduum continuum prostratis, hortatus est eos Judas ut se præpararent. <span class="Versetto" id="M213_13">13&#160;</span>Ipse vero cum senioribus cogitavit priusquam rex admoveret exercitum ad Judæam et obtineret civitatem, exire, et Domini judicio committere exitum rei. <span class="Versetto" id="M213_14">14&#160;</span>Dans itaque potestatem omnium Deo mundi creatori, et exhortatus suos ut fortiter dimicarent, et usque ad mortem pro legibus, templo, civitate, patria, et civibus starent, circa Modin exercitum constituit. <span class="Versetto" id="M213_15">15&#160;</span>Et dato signo suis Dei victoriæ, juvenibus fortissimis electis nocte aggressus aulam regiam, in castris interfecit viros quatuor millia, et maximum elephantorum cum his qui superpositi fuerant: <span class="Versetto" id="M213_16">16&#160;</span>summoque metu ac perturbatione hostium castra replentes, rebus prospere gestis, abierunt. <span class="Versetto" id="M213_17">17&#160;</span>Hoc autem factum est die illucescente, adjuvante eum Domini protectione. <span class="Versetto" id="M213_18">18&#160;</span>Sed rex, accepto gustu audaciæ Judæorum, arte difficultatem locorum tentabat: <span class="Versetto" id="M213_19">19&#160;</span>et Bethsuræ, quæ erat Judæorum præsidium munitum, castra admovebat: sed fugabatur, impingebat, minorabatur. <span class="Versetto" id="M213_20">20&#160;</span>His autem qui intus erant, Judas necessaria mittebat. <span class="Versetto" id="M213_21">21&#160;</span>Enuntiavit autem mysteria hostibus Rhodocus quidam de judaico exercitu, qui requisitus comprehensus est, et conclusus. <span class="Versetto" id="M213_22">22&#160;</span>Iterum rex sermonem habuit ad eos qui erant in Bethsuris: dextram dedit, accepit, abiit: <span class="Versetto" id="M213_23">23&#160;</span>commisit cum Juda, superatus est. Ut autem cognovit rebellasse Philippum Antiochiæ, qui relictus erat super negotia, mente consternatus, Judæos deprecans, subditusque eis, jurat de omnibus quibus justum visum est: et reconciliatus obtulit sacrificium, honoravit templum, et munera posuit. <span class="Versetto" id="M213_24">24&#160;</span>Machabæum amplexatus est, et fecit eum a Ptolemaide usque ad Gerrenos ducem et principem. <span class="Versetto" id="M213_25">25&#160;</span>Ut autem venit Ptolemaidam, graviter ferebant Ptolemenses amicitiæ conventionem, indignantes ne forte fœdus irrumperent. <span class="Versetto" id="M213_26">26&#160;</span>Tunc ascendit Lysias tribunal, et exposuit rationem, et populum sedavit, regressusque est Antiochiam: et hoc modo regis profectio et reditus processit.</p>

  <p class='pT4' id='M214_0'>14</p>

  <p class='Normale'><span class="Versetto" id="M214_1">1&#160;</span>Sed post triennii tempus, cognovit Judas et qui cum eo erant Demetrium Seleuci cum multitudine valida et navibus per portam Tripolis ascendisse ad loca opportuna, <span class="Versetto" id="M214_2">2&#160;</span>et tenuisse regiones adversus Antiochum, et ducem ejus Lysiam. <span class="Versetto" id="M214_3">3&#160;</span>Alcimus autem quidam, qui summus sacerdos fuerat, sed voluntarie coinquinatus est temporibus commistionis, considerans nullo modo sibi esse salutem neque accessum ad altare, <span class="Versetto" id="M214_4">4&#160;</span>venit ad regem Demetrium centesimo quinquagesimo anno, offerens ei coronam auream et palmam, super hæc et thallos, qui templi esse videbantur. Et ipsa quidem die siluit. <span class="Versetto" id="M214_5">5&#160;</span>Tempus autem opportunum dementiæ suæ nactus, convocatus a Demetrio ad consilium, et interrogatus quibus rebus et consiliis Judæi niterentur, <span class="Versetto" id="M214_6">6&#160;</span>respondit: Ipsi qui dicuntur Assidæi Judæorum, quibus præest Judas Machabæus, bella nutriunt, et seditiones movent, nec patiuntur regnum esse quietum: <span class="Versetto" id="M214_7">7&#160;</span>nam et ego defraudatus parentum gloria (dico autem summo sacerdotio) huc veni: <span class="Versetto" id="M214_8">8&#160;</span>primo quidem utilitatibus regis fidem servans, secundo autem etiam civibus consulens: nam illorum pravitate universum genus nostrum non minime vexatur. <span class="Versetto" id="M214_9">9&#160;</span>Sed oro his singulis, o rex, cognitis, et regioni et generi, secundum humanitatem tuam pervulgatam omnibus, prospice: <span class="Versetto" id="M214_10">10&#160;</span>nam, quamdiu superest Judas, impossibile est pacem esse negotiis. <span class="Versetto" id="M214_11">11&#160;</span>Talibus autem ab hoc dictis, et ceteri amici hostiliter se habentes adversus Judam, inflammaverunt Demetrium. <span class="Versetto" id="M214_12">12&#160;</span>Qui statim Nicanorem præpositum elephantorum ducem misit in Judæam: <span class="Versetto" id="M214_13">13&#160;</span>datis mandatis ut ipsum quidem Judam caperet: eos vero qui cum illo erant, dispergeret, et constitueret Alcimum maximi templi summum sacerdotem. <span class="Versetto" id="M214_14">14&#160;</span>Tunc gentes quæ de Judæa fugerant Judam, gregatim se Nicanori miscebant, miserias et clades Judæorum prosperitates rerum suarum existimantes. <span class="Versetto" id="M214_15">15&#160;</span>Audito itaque Judæi Nicanoris adventu, et conventu nationum, conspersi terra rogabant eum qui populum suum constituit, ut in æternum custodiret, quique suam portionem signis evidentibus protegit. <span class="Versetto" id="M214_16">16&#160;</span>Imperante autem duce, statim inde moverunt, conveneruntque ad castellum Dessau. <span class="Versetto" id="M214_17">17&#160;</span>Simon vero frater Judæ commiserat cum Nicanore: sed conterritus est repentino adventu adversariorum. <span class="Versetto" id="M214_18">18&#160;</span>Nicanor tamen, audiens virtutem comitum Judæ, et animi magnitudinem quam pro patriæ certaminibus habebant, sanguine judicium facere metuebat. <span class="Versetto" id="M214_19">19&#160;</span>Quam ob rem præmisit Posidonium, et Theodotium, et Matthiam, ut darent dextras atque acciperent. <span class="Versetto" id="M214_20">20&#160;</span>Et cum diu de his consilium ageretur, et ipse dux ad multitudinem retulisset, omnium una fuit sententia amicitiis annuere. <span class="Versetto" id="M214_21">21&#160;</span>Itaque diem constituerunt, qua secreto inter se agerent: et singulis sellæ prolatæ sunt, et positæ. <span class="Versetto" id="M214_22">22&#160;</span>Præcepit autem Judas armatos esse locis opportunis, ne forte ab hostibus repente mali aliquid oriretur: et congruum colloquium fecerunt. <span class="Versetto" id="M214_23">23&#160;</span>Morabatur autem Nicanor Jerosolymis, nihilque inique agebat: gregesque turbarum quæ congregatæ fuerant, dimisit. <span class="Versetto" id="M214_24">24&#160;</span>Habebat autem Judam semper carum ex animo, et erat viro inclinatus. <span class="Versetto" id="M214_25">25&#160;</span>Rogavitque eum ducere uxorem, filiosque procreare. Nuptias fecit: quiete egit, communiterque vivebant. <span class="Versetto" id="M214_26">26&#160;</span>Alcimus autem, videns caritatem illorum ad invicem et conventiones, venit ad Demetrium, et dicebat Nicanorem rebus alienis assentire, Judamque regni insidiatorem successorem sibi destinasse. <span class="Versetto" id="M214_27">27&#160;</span>Itaque rex exasperatus, et pessimis hujus criminationibus irritatus, scripsit Nicanori, dicens graviter quidem se ferre de amicitiæ conventione, jubere tamen Machabæum citius vinctum mittere Antiochiam. <span class="Versetto" id="M214_28">28&#160;</span>Quibus cognitis, Nicanor consternabatur, et graviter ferebat, si ea quæ convenerant irrita faceret, nihil læsus a viro: <span class="Versetto" id="M214_29">29&#160;</span>sed quia regi resistere non poterat, opportunitatem observabat qua præceptum perficeret. <span class="Versetto" id="M214_30">30&#160;</span>At Machabæus, videns secum austerius agere Nicanorem, et consuetum occursum ferocius exhibentem, intelligens non ex bono esse austeritatem istam, paucis suorum congregatis, occultavit se a Nicanore. <span class="Versetto" id="M214_31">31&#160;</span>Quod cum ille cognovit, fortiter se a viro præventum, venit ad maximum et sanctissimum templum: et sacerdotibus solitas hostias offerentibus, jussit sibi tradi virum. <span class="Versetto" id="M214_32">32&#160;</span>Quibus cum juramento dicentibus nescire se ubi esset qui quærebatur, extendens manum ad templum, <span class="Versetto" id="M214_33">33&#160;</span>juravit, dicens: Nisi Judam mihi vinctum tradideritis, istud Dei fanum in planitiem deducam, et altare effodiam, et templum hoc Libero patri consecrabo. <span class="Versetto" id="M214_34">34&#160;</span>Et his dictis abiit. Sacerdotes autem protendentes manus in cælum, invocabant eum qui semper propugnator esset gentis ipsorum, hæc dicentes: <span class="Versetto" id="M214_35">35&#160;</span>Tu, Domine universorum, qui nullius indiges, voluisti templum habitationis tuæ fieri in nobis. <span class="Versetto" id="M214_36">36&#160;</span>Et nunc, Sancte sanctorum, omnium Domine, conserva in æternum impollutam domum istam, quæ nuper mundata est. <span class="Versetto" id="M214_37">37&#160;</span>Razias autem quidam de senioribus ab Jerosolymis delatus est Nicanori, vir amator civitatis, et bene audiens: qui pro affectu pater Judæorum appellabatur. <span class="Versetto" id="M214_38">38&#160;</span>Hic multis temporibus continentiæ propositum tenuit in Judaismo, corpusque et animam tradere contentus pro perseverantia. <span class="Versetto" id="M214_39">39&#160;</span>Volens autem Nicanor manifestare odium quod habebat in Judæos, misit milites quingentos ut eum comprehenderent. <span class="Versetto" id="M214_40">40&#160;</span>Putabat enim, si illum decepisset, se cladem Judæis maximam illaturum. <span class="Versetto" id="M214_41">41&#160;</span>Turbis autem irruere in domum ejus, et januam dirumpere: atque ignem admovere cupientibus, cum jam comprehenderetur, gladio se petiit, <span class="Versetto" id="M214_42">42&#160;</span>eligens nobiliter mori potius quam subditus fieri peccatoribus, et contra natales suos indignis injuriis agi. <span class="Versetto" id="M214_43">43&#160;</span>Sed cum per festinationem non certo ictu plagam dedisset, et turbæ intra ostia irrumperent, recurrens audacter ad murum præcipitavit semetipsum viriliter in turbas: <span class="Versetto" id="M214_44">44&#160;</span>quibus velociter locum dantibus casui ejus, venit per mediam cervicem. <span class="Versetto" id="M214_45">45&#160;</span>Et cum adhuc spiraret, accensus animo, surrexit, et cum sanguis ejus magno fluxu deflueret, et gravissimis vulneribus esset saucius, cursu turbam pertransiit: <span class="Versetto" id="M214_46">46&#160;</span>et stans supra quamdam petram præruptam, et jam exsanguis effectus, complexus intestina sua, utrisque manibus projecit super turbas, invocans dominatorem vitæ ac spiritus ut hæc illi iterum redderet: atque ita vita defunctus est.</p>

  <p class='pT4' id='M215_0'>15</p>

  <p class='Normale'><span class="Versetto" id="M215_1">1&#160;</span>Nicanor autem, ut comperit Judam esse in locis Samariæ, cogitavit cum omni impetu die sabbati committere bellum. <span class="Versetto" id="M215_2">2&#160;</span>Judæis vero qui illum per necessitatem sequebantur, dicentibus: Ne ita ferociter et barbare feceris, sed honorem tribue diei sanctificationis, et honora eum qui universa conspicit: <span class="Versetto" id="M215_3">3&#160;</span>ille infelix interrogavit si est potens in cælo, qui imperavit agi diem sabbatorum. <span class="Versetto" id="M215_4">4&#160;</span>Et respondentibus illis: Est Dominus vivus ipse in cælo potens, qui jussit agi septimam diem: <span class="Versetto" id="M215_5">5&#160;</span>at ille ait: Et ego potens sum super terram qui impero sumi arma, et negotia regis impleri. Tamen non obtinuit ut consilium perficeret. <span class="Versetto" id="M215_6">6&#160;</span>Et Nicanor quidem cum summa superbia erectus, cogitaverat commune trophæum statuere de Juda. <span class="Versetto" id="M215_7">7&#160;</span>Machabæus autem semper confidebat cum omni spe auxilium sibi a Deo affuturum: <span class="Versetto" id="M215_8">8&#160;</span>et hortabatur suos ne formidarent ad adventum nationum, sed in mente haberent adjutoria sibi facta de cælo, et nunc sperarent ab Omnipotente sibi affuturam victoriam. <span class="Versetto" id="M215_9">9&#160;</span>Et allocutus eos de lege et prophetis, admonens etiam certamina quæ fecerant prius, promptiores constituit eos: <span class="Versetto" id="M215_10">10&#160;</span>et ita animis eorum erectis simul ostendebat gentium fallaciam, et juramentorum prævaricationem. <span class="Versetto" id="M215_11">11&#160;</span>Singulos autem illorum armavit, non clypei et hastæ munitione, sed sermonibus optimis et exhortationibus, exposito digno fide somnio, per quod universos lætificavit. <span class="Versetto" id="M215_12">12&#160;</span>Erat autem hujuscemodi visus: Oniam, qui fuerat summus sacerdos, virum bonum et benignum, verecundum visu, modestum moribus, et eloquio decorum, et qui a puero in virtutibus exercitatus sit, manus protendentem orare pro omni populo Judæorum. <span class="Versetto" id="M215_13">13&#160;</span>Post hoc apparuisse et alium virum ætate et gloria mirabilem, et magni decoris habitudine circa illum. <span class="Versetto" id="M215_14">14&#160;</span>Respondentem vero Oniam dixisse: Hic est fratrum amator, et populi Israël: hic est qui multum orat pro populo et universa sancta civitate, Jeremias propheta Dei. <span class="Versetto" id="M215_15">15&#160;</span>Extendisse autem Jeremiam dextram, et dedisse Judæ gladium aureum, dicentem: <span class="Versetto" id="M215_16">16&#160;</span>Accipe sanctum gladium munus a Deo, in quo dejicies adversarios populi mei Israël. <span class="Versetto" id="M215_17">17&#160;</span>Exhortati itaque Judæ sermonibus bonis valde, de quibus extolli posset impetus, et animi juvenum confortari, statuerunt dimicare et confligere fortiter: ut virtus de negotiis judicaret, eo quod civitas sancta et templum periclitarentur. <span class="Versetto" id="M215_18">18&#160;</span>Erat enim pro uxoribus et filiis, itemque pro fratribus et cognatis, minor sollicitudo: maximus vero et primus pro sanctitate timor erat templi. <span class="Versetto" id="M215_19">19&#160;</span>Sed et eos qui in civitate erant, non minima sollicitudo habebat pro his qui congressuri erant. <span class="Versetto" id="M215_20">20&#160;</span>Et cum jam omnes sperarent judicium futurum, hostesque adessent atque exercitus esset ordinatus, bestiæ equitesque opportuno in loco compositi, <span class="Versetto" id="M215_21">21&#160;</span>considerans Machabæus adventum multitudinis, et apparatum varium armorum, et ferocitatem bestiarum, extendens manus in cælum, prodigia facientem Dominum invocavit, qui non secundum armorum potentiam, sed prout ipsi placet, dat dignis victoriam. <span class="Versetto" id="M215_22">22&#160;</span>Dixit autem invocans hoc modo: Tu Domine, qui misisti angelum tuum sub Ezechia rege Juda, et interfecisti de castris Sennacherib centum octoginta quinque millia: <span class="Versetto" id="M215_23">23&#160;</span>et nunc, dominator cælorum, mitte angelum tuum bonum ante nos in timore et tremore magnitudinis brachii tui, <span class="Versetto" id="M215_24">24&#160;</span>ut metuant qui cum blasphemia veniunt adversus sanctum populum tuum. Et hic quidem ita peroravit. <span class="Versetto" id="M215_25">25&#160;</span>Nicanor autem et qui cum ipso erant, cum tubis et canticis admovebant. <span class="Versetto" id="M215_26">26&#160;</span>Judas vero et qui cum eo erant, invocato Deo, per orationes congressi sunt: <span class="Versetto" id="M215_27">27&#160;</span>manu quidem pugnantes, sed Dominum cordibus orantes, prostraverunt non minus triginta quinque millia, præsentia Dei magnifice delectati. <span class="Versetto" id="M215_28">28&#160;</span>Cumque cessassent, et cum gaudio redirent, cognoverunt Nicanorem ruisse cum armis suis. <span class="Versetto" id="M215_29">29&#160;</span>Facto itaque clamore, et perturbatione excitata, patria voce omnipotentem Dominum benedicebant. <span class="Versetto" id="M215_30">30&#160;</span>Præcepit autem Judas, qui per omnia corpore et animo mori pro civibus paratus erat, caput Nicanoris, et manum cum humero abscissam, Jerosolymam perferri. <span class="Versetto" id="M215_31">31&#160;</span>Quo cum pervenisset, convocatis contribulibus et sacerdotibus ad altare, accersiit et eos qui in arce erant. <span class="Versetto" id="M215_32">32&#160;</span>Et ostenso capite Nicanoris, et manu nefaria quam extendens contra domum sanctam omnipotentis Dei magnifice gloriatus est. <span class="Versetto" id="M215_33">33&#160;</span>Linguam etiam impii Nicanoris præcisam jussit particulatim avibus dari: manum autem dementis contra templum suspendi. <span class="Versetto" id="M215_34">34&#160;</span>Omnes igitur cæli benedixerunt Dominum, dicentes: Benedictus qui locum suum incontaminatum servavit. <span class="Versetto" id="M215_35">35&#160;</span>Suspendit autem Nicanoris caput in summa arce, ut evidens esset, et manifestum signum auxilii Dei. <span class="Versetto" id="M215_36">36&#160;</span>Itaque omnes communi consilio decreverunt nullo modo diem istum absque celebritate præterire: <span class="Versetto" id="M215_37">37&#160;</span>habere autem celebritatem tertiadecima die mensis Adar, quod dicitur voce syriaca, pridie Mardochæi diei. <span class="Versetto" id="M215_38">38&#160;</span>Igitur his erga Nicanorem gestis, et ex illis temporibus ab Hebræis civitate possessa, ego quoque in his faciam finem sermonis. <span class="Versetto" id="M215_39">39&#160;</span>Et si quidem bene, et ut historiæ competit, hoc et ipse velim: sin autem minus digne, concedendum est mihi. <span class="Versetto" id="M215_40">40&#160;</span>Sicut enim vinum semper bibere, aut semper aquam, contrarium est; alternis autem uti, delectabile: ita legentibus si semper exactus sit sermo, non erit gratus. Hic ergo erit consummatus.</p>

  <p class="footnote"></p>

  <hr/>

  

  
  <div class="fixedButton">
    <a href="#start"><img src="../Images/Flecha.png" width="50"/></a>
  </div>

  <button onclick="history.back()" class="fixedButtonBack"><img src="../Images/FlechaBk.png" width="70"/></button></body>
</html>